<?xml version="1.0" encoding="UTF-8"?>
<document id="00103939">
Jak zauważyłem u <phrase id="471689">Bartka</phrase> w komentarzach, to co z perspektywy twórcy jest troską o integralność, z perspektywy odbiorcy może być motywowane ochroną przed nadmiarem – kultura na analogowych nośnikach jest policzalna, widać dokładnie ile jej jest, czego jeszcze nie przetrawiłem, itd. 3 nieprzeczytane książki przy łóżku, kupka regularnie słuchanych <phrase id="471690">CD</phrase> (no dobrze, i odtwarzacz <phrase id="471691">mp3</phrase> – ale z 256MB pamięci, która lada moment będzie przyjemnie anachroniczna i funkcjonalnie analogowa). 

[Na marginesie - ciekawe jak przebiega kulturowa selekcja tych przeszłych mediów, które są retro w sposób atrakcyjny (jak płyta winylowa) i tych, które są po prostu staromodne i niewygodne (jak chyba <phrase id="471692">CD</phrase>). Ale swoją drogą przykłady opisywane przez <phrase id="471694">Bartka</phrase>, niszowych wytwórni wydających nagrania na kasetach magnetofonowych, pokazują, że w ruchu integrystów analogowych jest miejsce na dowolną ilość nisz i fakcji]. 

Przyszła mi do głowy jeszcze jedna cecha analogowych nośników, która w dłuższej perspektywie może okazać się dużo ważniejsza niż integralność utworu. Do myślenia skłoniła mnie wiadomość w serwisie <phrase id="471695">Wired</phrase>: Amazon ugiął się i pozwoli posiadaczom czytnika Kindle wymieniać się książkami. Na następujących warunkach: można wypożyczyć książkę raz (w życiu), jednej osobie, na okres dwóch tygodni. I tyle. 

To na pewno krok naprzód, ale jednocześnie bardzo mizerny standard „pożyczania”. 

Jeśli sprawdzi się scenariusz końca otwartej Sieci, jaką dotychczas znaliśmy – zastąpionej dominacją ściśle kontrolowanych kanałów dystrybucji takich jak selekcjonujący programy <phrase id="482795">App Store</phrase> czy czytniki <phrase id="482794">e-książek</phrase>, kontrolujące dostęp do treści - to nośniki analogowe okażą się w porównaniu zaskakująco otwarte. 

Co będzie dość niesamowitym odwróceniem ról – przyzwyczailiśmy się mówić, że treści cyfrowe, dzięki możliwości taniego i łatwego kopiowania, umożliwiają kulturę dzielenia, którą blokowały koszty kopiowania i dystrybucji nośników analogowych. Jeśli okaże się, że ta nowa kultura dostępności zostanie cyfrowo wykastrowana, to świat analogowy stanie się oazą wolnej kultury. 

Już dziś posiadacz <phrase id="471699">Kindle</phrase> czy <phrase id="471700">iPada</phrase> stoi przed wyborem: czy wydać więcej na książkę, ale za to móc ją pożyczyć znajomym? 
</document>