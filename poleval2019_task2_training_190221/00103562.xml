<?xml version="1.0" encoding="UTF-8"?>
<document id="00103562">
Oskar zaczyna się śmiać, co irytuje Jarka, który nagle podchodzi do niego, fachowym ruchem wykręca mu rękę i zmusza do uklęknięcia na podłodze. Mimo to Oskar nie przestaje się śmiać. 

OSKAR: (wciąż rozbawiony) Zapomniałeś, jak się powinien zachowywać prawdziwy sprzedawca? A gdzie „dzień dobry, czy zechciałby się pan zapoznać z ofertą”, „życzę miłego dnia”? Nie uczyli na kursie? 

Lena przydusza Oskara kolanami do podłogi. 

LENA: Myślisz, że jesteś dowcipny? Wiesz, kim jesteś? 

OSKAR: Wybieram odpowiedź B. 

LENA: Nie zgadłeś! Wygrywa odpowiedź A. Jesteś nawozem. Będziesz kupować to, co ci każemy. Moi szefowie muszą jeździć na wakacje do Australii, a my do Turcji co dwa lata. Nie zabierzesz nam tego. Myślisz, że teraz sobie pójdę, a w sprawozdaniu napiszę: „Oskarek się uparł!”? Za chwilę cię puścimy, a ty podpiszesz polisę. 

OSKAR: Nie. 

LENA: Zerżnij gnoja. Co ci się będzie stawiał? 

JAREK: Dobra! Przytrzymaj go. 

Lena trzyma Oskara, a Jarek zaczyna rozpinać pasek od spodni. Oskar zauważa zagrożenie wyrywa się i zaczyna uciekać. Jarek i Lena gonią Oskara, który ucieka po pokoju. W końcu dopadają go. Lena pomaga Jarkowi przygotować przerażonego Oskara do gwałtu. Oskar bezskutecznie usiłuje się wyrwać. 

OSKAR: Puśćcie mnie. 

LENA: Jednak się boimy, co?! Trzeba było nie obrażać kolegi. Teraz już za późno. 

OSKAR: (przerażony) Nie!!! 

Nagle Jarek i Lena wybuchają śmiechem i puszczają Oskara. 

LENA: No co ty, Oskar. Wygłupialiśmy się. Myślałeś, że naprawdę? To wszystko dlatego, że nie czujesz się bezpiecznie. Gdybyś podpisał... 

OSKAR: (przerywa) Nie! 

Oskar wstaje z podłogi, nieco uspokojony. Jarek zagaduje Oskara. W tym czasie Lena dyskretnie podchodzi do swojej torby medycznej, wyjmuje z niej strzykawkę, nabiera płyn z buteleczki i przygotowuje się do zastrzyku. 

JAREK: Bądź poważny, Oskar. Chodź tu, podpisz i z głowy. 

OSKAR: Mam zostać kontaktem operacyjnym, czy tajnym współpracownikiem? 

JAREK: (znużony) Przestań, Oskar! Jeżeli odmówisz, nie będę mógł ci pomóc. Szkoda czasu. Załatwmy sprawę i sobie idziemy! 

OSKAR: A dostanę firmową czapeczkę w prezencie? ... Nie? ... To może chociaż długopis? 

Jarek przygotowuje rękę Oskara do zastrzyku w żyłę na przegubie. Lena podchodzi do Oskara od tyłu i wbija igłę strzykawki w jego głowę. Oskar częściowo traci świadomość, ale nie przytomność. Lena mierzy jego puls, bada słuchawkami oddech. Lena chowa strzykawkę. Jarek kładzie przed Oskarem skoroszyt i otwiera na ostatniej stronie. 

JAREK: (przyjaźnie) I jak się czujemy? Wszystko w porządku? 

OSKAR: Podpiszę. 

LENA: Wiemy, że podpiszesz. Od początku ci tłumaczyłam. Ja naprawdę tego nie rozumiem. Ludzie jakoś nie umieją słuchać innych. Możesz powtarzać, przekonywać, ale ci nie wierzą. Przecież trzeba się ubezpieczać. 
</document>