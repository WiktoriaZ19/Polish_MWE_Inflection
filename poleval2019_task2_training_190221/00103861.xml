<?xml version="1.0" encoding="UTF-8"?>
<document id="00103861">
Powszechnie wskazuje się na <phrase id="484374">Z. Harrisa</phrase> jako autora terminu <phrase id="484375">analiza dyskursu</phrase>. Owo tytułowe zagadnienie jego artykułu z 1952 r., opisywał jako metodę <phrase id="484384">analizy dystrybucji morfemów</phrase> w tekście. W podsumowaniu podkreślił przy tym, że “discourse analysis (…) yields information about stretches of speech longer than one sentence” [Harris 1952]. W zasadzie to właśnie stwierdzenie przyczyniło się do wzrostu popularności tego terminu w czasach, gdy główny nurt językoznawstwa światowego wyznaczał już rygorystyczny formalizm zapoczątkowany przez ucznia Harrisa, <phrase id="484376">N. Chomskiego</phrase>. W obliczu zdecydowanego zakreślenia horyzontu badań nad językiem do poziomu zdania, które w teorii transformacyjno-generatywnej staje się fundamentem języka, wskazanie na możliwość wyjścia poza ten zakres nie mogło pozostać bez echa. Tłumaczenie artykułu Harrisa na język francuski (w 1969 r.) zapoczątkowuje jeden z silniejszych nurtów badań nad dyskursem. 

Francuskie źródła lingwistycznej analizy dyskursu obszernie przedstawiają w swych ostatnich pracach <phrase id="484377">H. Grzmil-Tylutki</phrase> [2007] oraz <phrase id="484378">J. Labocha</phrase> [2008]. Inspirację obie badaczki czerpią przede wszystkim z socjolingwistycznej koncepcji <phrase id="484379">E. Benveniste’a</phrase>. Autor ten opiera swe rozważania na dychotomii wypowiedź/wypowiadanie. Jak zauważa J. Labocha, opozycja ta umożliwiła „poszukiwanie w wyprodukowanym przekazie śladów procesu jego tworzenia” [Labocha 2008]. Konsekwencją takiego ujęcia było wyróżnienie dwu typów wypowiedzi: historii oraz dyskursu, z których pierwszy pozbawiony był owego podmiotowego charakteru. Opozycja ta z czasem została odrzucona. Zauważono, iż teksty (w tym historyczne) bez pierwiastka podmiotowego nie istnieją, każdy tekst w mniejszym lub większym stopniu ma charakter dyskursywny (inspirację stanowiły tu oczywiście ponownie „odkryte” prace Bachtina). 

W tym samym czasie na gruncie anglosaskim oraz niemieckim rozwijała się nowa dyscyplina językoznawcza, którą z czasem zaczęto określać lingwistyką tekstu. Na gruncie polskim historię tych badań szeroko omawiają w swoich pracach <phrase id="484381">A. Duszak</phrase> [1998] oraz <phrase id="484382">E. Miczka</phrase> [2002]. Pierwsze analizy, pozostając jeszcze silnie pod wpływem <phrase id="484383">lingwistyki transformacyjno-generatywnej</phrase>, starają się zaadoptować jej reguły języka powyżej zdania. Powstawaniu pierwszych gramatyk tekstu towarzyszy początkowo skupienie się na cechach powierzchniowych tego typu jednostek, z czasem jednak zaczęto także zwracać uwagę na ich funkcjonalny charakter. Ostatecznie koncepcje inspirowane składnią zostają zarzucone na rzecz nowego podejścia do badań nad tekstem. 
</document>