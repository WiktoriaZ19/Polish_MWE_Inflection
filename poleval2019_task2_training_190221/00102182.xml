<?xml version="1.0" encoding="UTF-8"?>
<document id="00102182">
Wieczorem Piotr sam przyniósł Julce kolację, a na jej podziękowania odpowiedział wyrażeniem poglądu, że dla niej gotów byłby na wszystko i po prostu pojąć nie może, jak mogli znaleźć się tacy, którzy zdobyli się na zrobienie tylu łajdactw. Miał już zapisany adres pana Winklera i owej baby na Pańskiej. Do <phrase id="467558">pana Winklera</phrase> miał udać się nazajutrz rano, by z nim wyjaśnić sytuację i naradzić się co do dalszych losów Julki. Na Pańską natomiast postanowił pójść jeszcze dziś, bo dłużej by nie wytrzymał. 

Julka zobaczyła go dopiero nazajutrz rano. Wyglądał okropnie. Cały był posiniaczony, na czole miał wielką szramę, zaklejoną plastrem i obandażowaną rękę, ale był w świetnym humorze. Na jej przestrach i współczucie odpowiedział śmiechem oraz żartobliwym zapewnieniem, że miał wczoraj bardzo interesującą rozmowę z pewnym łysym panem i z pewną wytworną damą i że po paru miesiącach, gdy wspomnieni będą się czuli nieco zdrowsi, znowu im przypomni elementarne zasady gry salonowej, zwanej boksem. 

Zaraz przy śniadaniu powiedział <phrase id="467559">doktorowi Kunoki</phrase>: 

- Mam wrażenie, panie doktorze, że przez te drzwi, które wyłamałem, weszło do mego życia takie coś, co ludzie nazywają szczęściem... 

- Szczęście, panie Piotrze - uśmiechnął się Japończyk - woli wchodzić przez okno lub przez wyłamane drzwi, niż drogą normalną przez otwarte, lecz w takiż sposób lubi uciekać. 

- Nie ode mnie, doktorze - ściągnął brwi Piotr - mam dość mocne łapy, do licha, by je przytrzymać... A poza tym nie wiem, czy w ogóle zechce uciekać. 

Kunoki, który bardziej znał się na hormonach niż na okulistyce, z wyglądu oczu Julki, gdy ją w kilka minut później widział żegnającą się z młodym człowiekiem w jej pokoju, wywnioskował, że w tym wypadku "takie coś" nie sprawiało wrażenia zamierzanej ucieczki. 

Piotr wrócił z miasta około południa i zakomunikował Julce, że nie mógł się widzieć z panem Winklerem, gdyż ten na dłuższy czas wyjechał z Warszawy. 

Nie mógł jej przecież powiedzieć prawdy, nie mógł sprawić tej biednej, czarującej, kochanej dziewczynie jeszcze jednego rozczarowania mówiąc, że człowiek, którego uważała za uosobienie szlachetności, że jej przyjaciel został - aresztowany za morderstwo. 
</document>