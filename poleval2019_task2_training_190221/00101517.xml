<?xml version="1.0" encoding="UTF-8"?>
<document id="00101517">
Niemniej chodziła <phrase id="64869">Marianna</phrase> przez resztę dnia zadumana i nazajutrz była także jakaś nieswoja. Młoda pani myślała, że to żal mimowolny za porzuconą okazją szczęścia. Ale nie był to żal. Było to preludium do <phrase id="428008">żółtej febry</phrase>. 

Wybuchnęła ona u <phrase id="64870">Marianny</phrase> z wielką siłą, ale jej nie zgryzła. Zdawało się zrazu, że kobiecina wieczora nie doczeka. Zdawało się wieczorem, że nie dożyje ranka. 

Dożyła wszakże i otrząsnęła się z tej <phrase id="428009">śmiertelnej zmory</phrase>; długo tylko przyjść jakoś nie mogła do siebie. 

Wyżółkła, wychudła, osłabła, ręce jej się trzęsły, zamroki na nią szły, robocie żadnej poradzić nie mogła, choć się rwała do niej. Dzielny <phrase id="62531">Pensylwańczyk</phrase> byłby ją i taką cherlającą dla żony w domu trzymał, ale doktor zapewnił go, że <phrase id="62532">Marianna</phrase> tylko w innym klimacie wyzdrowieć może zupełnie. 

Znowu więc nie było rady; <phrase id="62533">Marianna</phrase> wracała zza morza. Wyszukała gdzieś w głębi kufra resztki czerwonego motyla, przyszpiliła go sobie do chustki i ufna w ten talizman z mężnym sercem na okręt siadła. Od pierwszej jej podróży upłynęło coś ośm miesięcy. 

Zima była; wczesny zmierzch zapadał w pokoju, kiedy nagle stanęła przed nami <phrase id="62534">Marianna</phrase>. 

Wykrzyknęliśmy z zadziwienia i współczucia: twarz jej była zmieniona, małe oczki głęboko zapadły, krępa, przysadkowata postać pochyliła się nieco. 

- Marianna. Co? Jak tam? Z takiej drogi? Po takiej chorobie? Z takiego dalekiego kraju? 

Myśleliśmy, że nas zasypie skargami na klimat, na ludzi, na żółtą febrę, na podróż. 

Ale nie. Zbliżyła się tylko nieco kiwając głową w swoim aksamitnym kapeluszu, który jej na kark zjeżdżał, a do którego przybyło zielone papuzie skrzydło. 

- I... - rzekła wzgardliwie - cóż tam za kraj taki. Takiego ta kraju, proszę państwa - dodawała tajemniczo - i liczyć co nie ma. Jakby nie był. Życia tam nijakiego. Twarożku nie uświadczysz, kaszki krakowskiej nie ujrzysz, śmietany nie uwidzisz. Jakże tam, proszę ja państwa, dobrze ma być, kiedy około nabiału chodzić nie umieją? Zrobili ta teraz rewolucją, ale gdzie to ta poradzi, kiej naród strasznie głupi. Prowadzi ato taki czarny krowę i dzwoni. Kto mleka chce, wylatuje z garnkiem, doi, co mu potrza, i po karmie. 
</document>