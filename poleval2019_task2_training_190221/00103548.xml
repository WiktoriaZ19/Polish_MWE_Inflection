<?xml version="1.0" encoding="UTF-8"?>
<document id="00103548">
LEKARKA 

Pani tutaj nie pali, bo się porzygam. 

ASYSTENTKA 

Pani doktór, nikt mi jeszcze... nikomu przed panią nie przeszkadzało. ...a zresztą, pewnie to po tej chemii? 

Drażni panią zapach dymu? 

LEKARKA 

Nie miałam żadnej chemii. I nie ma czegoś takiego, jak zapach dymu. 

ASYSTENTKA 

A co jest? 

LEKARKA 

Smród. 

ASYSTENTKA 

Ale się pani drażliwa zrobiła! Gdyby nie to, z tym Jędrkiem, pomyślałabym, że pani może w... 

LEKARKA 

Może pani przestać gadać!? 

ASYSTENTKA 

Dobrze, zapalę przed ośrodkiem. I tak miałam wychodzić. 

(Lekarka wymownie patrzy na zegarek. Asystentka ubiera się do wyjścia. Ostatni łyk, myje po sobie kubek i łyżeczkę, wyciera, odstawia na półkę. Pakuje do torby kolejną robótkę, kordonek i szydełko.) 

LEKARKA 

Miał być jeszcze pani bratanek. Nie przyjdzie? 

ASYSTENTKA 

Nie, wie pani, póki pani taka w tej chorobie – no, rozumie pani - słaba, nie chcę pani przemęczać. Zostaje pani jeszcze chwilę? 

LEKARKA 

Tak, zostaję. 

ASYSTENTKA 

Do widzenia. 

(Lekarka kiwa głową na do widzenia. Dopija herbatę. W zlewie myje łyżeczkę.) 

LEKARKA 

Pieprzony wzorek. Ale przynajmniej się nie pomylą, co? 

(Myje kubek. Wyciera. Otwiera szafkę. Chce ustawić kubek na górnej półce, ale przez chwilę waha się. Wypuszcza kubek z ręki, z wysokości półki. Kubek uderza o podłogę, ale się nie rozbija. Pukanie do drzwi. Lekarka ponawia doświadczenie. Nie słyszy pukania do drzwi. Kubek znowu uderza o podłogę. Podnosi go, chce upuścić jeszcze raz.) 

JĘDREK 

Dzień dobry. 

(lekarka upuszcza kubek, odwraca się w stronę Jędrka) 

Nie stłukł się? 

LEKARKA 

Jak widzisz, to Arcoroc, na szczęście. Spóźniłeś się. 

JĘDREK 

Przepraszam. Jak się pani czuje? 

LEKARKA 

Może być. A ty? 

(wskazuje fotel) 

Siadasz? 

JĘDREK 

Nie trzeba, dziąsło dobrze wygojone. Jak auto? 

LEKARKA 

W ogóle mnie nie cieszy. Mam ważniejsze sprawy na głowie. Zresztą nie miałam siły jeździć. 

JĘDREK 

Rzygała pani? 

Lekarka kiwa głową. 

LEKARKA 

Dzięki za tę radę z ryżem. 

(Pociąga nosem, ma ochotę się rozpłakać.) 

JĘDREK 

Da pani spokój. Ja nie jestem ciepła Lodzia, żeby przy mnie płakać. 

LEKARKA 

Nie płaczę. Ja po prostu już nie mogę. To czekanie... I cały miesiąc te obrzydliwe leki - ty wiesz?... No tak, wiesz. Jezu, jakie to musi być szkodliwe. Jak po tych tabletkach wszystko śmierdzi! 

JĘDREK 

Ja tam się na tym nie znam, ale Lodzia mówiła, że to tak samo, jak w ciąży - węch się wyostrza i pewnych zapachów nie da się znieść. 

(lekarka płacze) 

Co pani? Ja chyba niepotrzebnie o tej Lodzi, co? 

LEKARKA 

Nie, nic tam... I słaba byłam, prawie nie ruszałam się z domu. Jak już to tramwajem. 

JĘDREK 

Kiepsko się ludzie myją, co? 
</document>