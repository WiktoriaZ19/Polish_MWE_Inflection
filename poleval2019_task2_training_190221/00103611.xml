<?xml version="1.0" encoding="UTF-8"?>
<document id="00103611">
W stworzonym w pierwszej połowie lat 2000. <phrase id="468014">Korpusie IPI PAN</phrase> (Przepiórkowski 2004) do reprezentacji tekstów wykorzystany został standard XCES (<phrase id="468015">XML Corpus Encoding Standard</phrase>; Ide i in. 2000). Standard ten wyewoluował z wcześniejszego SGML-owego standardu CES (<phrase id="468016">Corpus Encoding Standard</phrase>; Ide i Véronis 1993). XCES deﬁniuje reprezentację metadanych, struktury tekstu, a także znakowania morfosyntaktycznego, lecz nie znakowania składniowego, dlatego też w wypadku NKJP okazało się konieczne znalezienie rozwiązania ogólniejszego. W wyniku porównania proponowanych standardów reprezentacji tekstów (Przepiórkowski i Bański 2009), biorącego pod uwagę m.in. ich rozpowszechnienie, stabilność i możliwość reprezentacji wszystkich poziomów lingwistycznych zdeﬁniowanych w NKJP, wybrany został – jako w zasadzie bezkonkurencyjny – standard <phrase id="468018">Text Encoding Initiative</phrase> (TEI), a konkretnie aktualna piąta wersja standardu (TEI P5; Burnard i Bauman 2008). Jedną z zalet tego wyboru jest fakt, że semantyka wykorzystywanych elementów i atrybutów została dobrze zdeﬁniowana w dokumentacji TEI, dzięki czemu nie było konieczne tworzenie osobnej rozbudowanej dokumentacji schematu XML dla NKJP. Głównym problemem z wykorzystaniem standardu TEI w NKJP okazałosię jego bogactwo. TEI jest uniwersalnym standardem reprezentacji różnorodnych dokumentów tekstowych, od manuskryptów historycznych i słowników po nagrania mowy i korpusy językowe, pozwalającym na zapisanie informacji o wszelkich cechach tekstów i ich fragmentów, konieczne więc było wybranie tych elementów TEI, które faktycznie są przydatne w NKJP. Wybór ten nie zawsze był prosty, gdyż niektóre rodzaje informacji, choćby o konstrukcjach składniowych, mogą być w TEI reprezentowane na różne sposoby. W takich sytuacjach staraliśmy się wybrać te schematy reprezentacji, które są najbardziej podobne do innych standardów będących w użyciu (braliśmy pod uwagę m.in. rodzinę powstających standardów ISO, a także TIGER-XML, PAULA itp.). W efekcie wykonana została praca analogiczna do stworzenia wspomnianego powyżej standardu CES, powstałego na podstawie ówczesnej wersji TEI. 
</document>