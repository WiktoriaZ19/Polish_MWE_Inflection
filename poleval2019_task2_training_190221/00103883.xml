<?xml version="1.0" encoding="UTF-8"?>
<document id="00103883">
W kolejnym kroku została podjęta próba doboru parametrów <phrase id="484510">modelu CRF</phrase>, w celu zwiększenia precyzji i kompletności rozpoznawania jednostek identyfikacyjnych. Usprawnienie uwzględniało modyfikację istniejących cech, konstrukcję nowych cech, selekcję cech, redukcję cech oraz zastosowanie przetwarzania końcowego (Marcińczuk i Janicki, 2012). W kolejnych sekcjach zostały opisane poszczególne usprawnienia. 

Częstym problemem przy rozpoznawaniu długich nazw jest błędny ich podział na kilka krótszych. Na przykład Stany Zjednoczone Ameryki Północnej były błędnie rozpoznawane jako dwie oddzielne nazwy, tj. Stany Zjednoczone i Ameryki Północnej. Wynikało to ze sposobu kodowania cech słownikowych. 

W bazowym modelu <phrase id="484514">cechy słownikowe</phrase> uwzględniały wszystkie nazwy własne, w tym zagnieżdżenia tej samej kategorii. W wyniku tego wszystkie tokeny rozpoczynające sekwencję znalezioną w słowniku były znakowane <phrase id="484516">symbolem B 15</phrase>). To powodowało, że sekwencja Stany Zjednoczone Ameryki Północnej była oznaczona jako B I B I, ponieważ w słowniku istniały 3 formy: Stany Zjednoczone Ameryki Północnej, Stany Zjednoczone i Ameryki Północnej. 

Przy takim kodowaniu sekwencja B I B I była niejednoznaczna w interpretacji, ponieważ mogła oznaczać dwie następujące po sobie nazwy lub jedną długą składającą się z 4 tokenów. Aby uniknąć tej niejednoznaczności, sposób kodowania cech słownikowych został zmieniony w taki sposób, aby były znakowane wyłącznie najdłuższe nazwy. Po tej zmianie wspomniana nazwa własna została oznaczona jako B I I I. 

Po zastosowaniu tej modyfikacji problem podziału długich nazw własnych na krótsze został rozwiązany. Pozwoliło to na poprawienie wyniku z 94,53% średniej harmonicznej do 95,44%. 
</document>