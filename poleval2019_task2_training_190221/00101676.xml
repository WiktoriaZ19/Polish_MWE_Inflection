<?xml version="1.0" encoding="UTF-8"?>
<document id="00101676">
Szanowna Pani Marszałek! Panie Ministrze! Panie <phrase id="467143">Rzeczniku Praw Dziecka</phrase>! Pani i Panowie Posłowie! Procedowanie nad niniejszą ustawą spełnia wszelkie wymogi regulaminowe. Odbywało się na kilkudziesięciu posiedzeniach podkomisji i komisji z udziałem przedstawicieli organizacji pozarządowych i rożnych środowisk, ale nawet najlepsze prawo może być niewłaściwie wdrażane w życie i w związku z tym mam pytanie adresowane do pana ministra. Otóż, panie ministrze, krajowy program przeciwdziałania przemocy obowiązuje, ale ma być zgodnie z nowelizacją ustawy zmodyfikowany. W jakim zatem trybie zostanie zmodyfikowany krajowy program przeciwdziałania przemocy i kiedy zostanie on ogłoszony, podany do publicznej wiadomości? Ustawa przewiduje również powołanie krajowego koordynatora realizacji krajowego programu przeciwdziałania przemocy. (Dzwonek) Czy w ministerstwie rozważa się już kandydaturę na funkcję owego koordynatora? I ostatnie pytanie: W jaki sposób ministerstwo na obecnym etapie przygotowuje się do wdrażania ustawy o przeciwdziałaniu przemocy w rodzinie? 

<phrase id="467138">Wicemarszałek Ewa Kierzkowska</phrase>: 

Dziękuję. 

Poseł Sylwester Pawłowski: 

Dziękuje, pani marszałek. (Oklaski) 

Wicemarszałek Ewa Kierzkowska: 

Dziękuję. 

Pytanie zadaje pani posłanka Bożena Kotkowska, Lewica. 

Bardzo proszę. 

Poseł Bożena Kotkowska: 

Pani Marszałek! Panie Rzeczniku! Wysoki Sejmie! Komisja proponuje wpisać do Kodeksu rodzinnego i opiekuńczego zakaz – w cudzysłowie oczywiście tutaj mówię – zadawania cierpień psychicznych i innych form poniżania dziecka. Mam wątpliwości, czy to jest wystarczająco precyzyjne sformułowanie. Proszę spojrzeć na to z perspektywy dziecka czy nastolatka. Czy na przykład zakaz obejrzenia jakiegoś filmu w telewizji lub tzw. szlaban na wyjście z domu nie jest dla niego cierpieniem psychicznym? Bez wątpienia jest. Czy zatem przepis w proponowanym nam brzmieniu nie może zostać zinterpretowany jako całkowity zakaz stosowania kar? Jestem za tym przepisem, żeby on pozostał, żeby nie było wątpliwości. Natomiast gdyby się udało doprecyzować pewne zapisy czy sformułowania, byłabym po prostu bardzo wdzięczna. Dziękuję bardzo. (Oklaski) 

Wicemarszałek Ewa Kierzkowska: 

Dziękuję uprzejmie, pani poseł. 

Szanowni państwo, mamy dwie strefy czasowe. Właściwie już nie. Wszystko będzie dobrze. 

Pytanie zadaje pan <phrase id="467141">poseł Stanisław Stec</phrase> z klubu Lewica. Nie ma pana posła? 

Bardzo proszę, pytanie zadaje pani posłanka <phrase id="467142">Elżbieta Rafalska</phrase>, Prawo i Sprawiedliwość. 
</document>