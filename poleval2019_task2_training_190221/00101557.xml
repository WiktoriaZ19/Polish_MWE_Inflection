<?xml version="1.0" encoding="UTF-8"?>
<document id="00101557">
Zewnątrz panowała ciemność. Tylko <phrase id="467234">światła lamp</phrase> wyzierające w przestrzeń czworokątami okien przesuwały się szybko po zboczach nasypu w przelotnym wywiadzie: pociąg przebiegał jakieś puste łąki i pastwiska... 

Jakiś mężczyzna zbliżył się do profesora, prosząc o „ogień”, <phrase id="71768">Ryszpans</phrase> zdmuchnął popiół z cygara i grzecznie podał je nieznajomemu. 

— Dziękuję. Inżynier <phrase id="71349">Zniesławski</phrase> — przedstawił się. Zawiązała się rozmowa. 

— Czy nie zauważył pan, jak się nagle wyludniło? — zapytał inżynier, rzucając wkoło okiem. — Korytarz całkiem wolny. Zaglądałem do dwóch przedziałów, by z przyjemnością stwierdzić, że jest w nich sporo miejsca. 

— Ciekaw jestem — podchwycił <phrase id="71770">Ryszpans</phrase> — jaki też stan rzeczy po innych klasach. 

— Możemy oglądnąć! 

I przeszli parę wozów ku końcowi pociągu. Jakoż wszędzie zauważyli znaczny ubytek podróżnych. 

— To dziwne — rzekł profesor — przed półgodziną jeszcze tłok był okropny, w przeciągu zaś tego krótkiego czasu pociąg zatrzymał się tylko raz. 

— Rzeczywiście — potwierdził <phrase id="71771">Zniesławski</phrase>. — Widocznie wtedy wysiadło tyle osób. Jak na jedną stację, i to drugorzędną, odpływ zagadkowy. 

Usiedli na jednej z ławek klasy II. Pod oknem rozmawiało półgłosem dwóch mężczyzn. Pochwycili urywek rozmowy: 

— Wie pan — mówił jeden z pasażerów o biurokratycznym wyglądzie — coś mię kusi do opuszczenia tego pociągu. 

— Szczególne! — odpowiedział drugi — mnie również. Głupie uczucie. Powinienem być dzisiaj koniecznie w <phrase id="71353">Zaszumiu</phrase> i specjalnie jadę w tym kierunku — mimo to wysiądę już na najbliższej stacji i zaczekam na pociąg poranny. Co za mitręga i strata czasu! 

— Pójdę za pańskim przykładem, chociaż i mnie to na der nie na rękę. Spóźnię się do biura o parę godzin. Lecz nie mogę inaczej. Ja tym pociągiem dalej nie pojadę. 

— Przepraszam — wmieszał się inżynier. — Co właściwie zmusza panów do tak niewygodnego dla nich opuszczenia pociągu? 

— Nie wiem — odpowiedział urzędnik. — Jakieś nieokreślone uczucie. 

— Niby wewnętrzny nakaz — objaśniał towarzysz. 

— A może duszna, niewytłumaczona trwoga? — poddał <phrase id="71354">Ryszpans</phrase>, przymrużając trochę złośliwie oko. 

— Może — odparł spokojnie pasażer — lecz nie wstydzę się tego. Uczucie, którego doznaję w tej chwili, jest tak specjalne, tak sui generis , że nie pokrywa się właściwie z tym, co zwykliśmy nazywać strachem. 
</document>