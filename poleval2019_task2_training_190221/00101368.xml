<?xml version="1.0" encoding="UTF-8"?>
<document id="00101368">
Kopiec dwumianowy 

<phrase id="425288">Kopiec dwumianowy</phrase> - struktura danych umożliwiająca łatwe wykonywanie zwykłych operacji kopcowych (insert, findmin, deletemin) oraz operacji łączenia kopców (meld). Jest to zbiór drzew dwumianowych, które pamiętają elementy z uporządkowanego uniwersum w porządku kopcowym. 

Drzewo dwumianowe 

Drzewo dwumianowe (ang. binomial tree) B k jest drzewem poszukiwań zdefiniowanym rekurencyjnie w sposób następujący: 

drzewo dwumianowe rzędu 0 składa się z jednego węzła (korzenia); 

drzewo dwumianowe rzędu k składa się z korzenia oraz jego dzieci, którymi są drzewa dwumianowe rzędów k-1, k-2, ..., 1, 0 (dokładnie w tej kolejności). 

Drzewo dwumianowe rzędu k ma 2 k węzłów i wysokość k. 

Drzewo dwumianowe rzędu k może być łatwo zbudowane z dwóch drzew rzędu k-1, przez dołączenie jednego z nich jako najbardziej lewego syna do korzenia drugiego. Ta cecha jest kluczowa dla operacji łączenia, która jest główną przewagą kopców dwumianowych nad innymi kopcami. 

Struktura kopca dwumianowego 

Kopiec dwumianowy implementuje się jako zbiór drzew dwumianowych zachowujących własności kopca dwumianowego: 

Każde drzewo dwumianowe zachowuje własność kopca: wartość węzła jest większa lub równa niż wartość jego rodzica 

W kopcu może znajdować się co najwyżej jedno drzewo z każdego rzędu. 

Pierwsza własność gwarantuje, że każdy korzeń drzewa dwumianowego zawiera najmniejszą wartość w drzewie, co stosuje się do całego kopca. 

Dzięki drugiej własności wiemy, że kopiec dwumianowy zawierający n elementów składa się z co najwyżej lg n + 1 drzew dwumianowych. Istotnie, liczba i rzędy tych drzew są jednoznacznie wyznaczone przez liczbę elementów w kopcu: każde drzewo odpowiada jedynce w reprezentacji dwójkowej liczby n. Na przykład 13 to 1101 w systemie dwójkowym, 2^3 + 2^2 + 2^0 , a więc kopiec dwumianowy z 13 elementami będzie się składał z 3 drzew o rzędach 3, 2 i 0 (patrz rysunek niżej). 

W kopcu dwumianowym, operację findmin (znalezienia najmniejszego elementu) wykonuje się poprzez sprawdzenie wszystkich korzeni drzew dwumianowych. Wymaga to O(log n) operacji. 

Operacje insert wykonuje się w sposób analogiczny do dodawania liczby 1 w reprezentacji binarnej. 

Tworzymy drzewo dwumianowe o wielkości 1 zawierające dodawany element. 

Jeśli w kopcu nie ma drzewa o wielkości 1, dodajemy je na początku listy drzew i kończymy. 

Jeśli w kopcu jest drzewo o wielkości 1, dokonujemy złączenia obu drzew (tej samej wielkości). Wymieramy jedno z tych drzew (o mniejszym korzeniu), i dodajemy drugie drzewo jako jego potomek. Tworzymy w ten sposób drzewo dwumianowe o wielkości 2. 
</document>