<?xml version="1.0" encoding="UTF-8"?>
<document id="00103546">
(Lekarka pije łyk kawy. Pukanie do drzwi. Nie czekając na zaproszenie, do gabinetu wchodzi Jędrek ) 

JĘDREK 

To pani? Tam, na parkingu przed poradnią? Nieźle wypasiona bryka! Tylko ten kolor.... żarówa! Aż oczy bolą. 

ASYSTENTKA 

Dzień dobry! 

LEKARKA 

Ty nie bądź taki hej do przodu. Jakbyś zobaczył, co ma pod maską, dopiero by cię oczy zabolały. 

(Wskazuje na fotel, ale Jędrkowi nie śpieszy się, by usiąść.) 

JĘDREK 

Jesteś widoczny - jesteś bezpieczny, co nie? 

Pani się już nie dąsa. 

ASYSTENTKA (odkłada robótkę, bierze ze ściany klucz) 

Właśnie, to ja do wucetu na chwilę - cały dzień nie było chwili spokoju, już prawie na żółto widzę. 

(Lekarka niezadowolona, że Asystentka wychodzi w momencie, gdy przyszedł pacjent.) 

LEKARKA 

Przygotowany? 

JĘDREK (podaje skierowanie i plik wyników badań, które Lekarka uważnie czyta) 

A pani? 

LEKARKA 

Siadaj. 

JĘDREK 

Zna się pani na tym? 

(zdziwione spojrzenie lekarki. Jest zła, że chłopak wątpi w jej kompetencje) 

No tak, pewnie się pani zna, w końcu dentysta, to też jakby trochę doktor. 

LEKARKA 

Coś ty dziś taki jadowity, Snejk? 

JĘDREK 

Skąd pani?.... 

LEKARKA 

Trochę o tym czytałam. 

JĘDREK(pokazując na plik badań) 

Ja nie o tym. Skąd pani, no wie pani... o tej ksywce... 

LEKARKA 

Jak to w szpitalu. Ludzie mówią, coś się czasem usłyszy. 

JĘDREK 

Za dużo gadają. 

(Lekarka przygotowuje narzędzia.) 

LEKARKA 

Wracasz potem na oddział? 

JĘDREK 

Tak, potrzymają mnie kilka dni. 

(Lekarka wkłada rękawiczki, zagląda do ust Jędrka.) 

LEKARKA 

Wyrzucimy szóstkę. 

JĘDREK 

Znaczy - ekstrakcja? 

LEKARKA 

Tak, jak się umawialiśmy. Ale najpierw wymienię ci wypełnienie w siódemce. Za jednym znieczuleniem, dobrze? Wykruszone. Ty zjadasz te plomby, czy co? 

(w trakcie badania Jędrek mówi coś niezrozumiale i pokazuje ręką) 

Tak, tak, masz rację. Wypłucz usta, przygotuję znieczulenie. 

JĘDREK (pokazuje na osłonę na twarz) 

Mówiłem, żeby pani wzięła tę szybkę. 

LEKARKA 

Wezmę, za chwilę. Przygotuję znieczulenie. Pani Jolu! 

JĘDREK 

Ta to chyba nie kocha swojej pracy? Może nie ma powołania, albo co? (lekarka, ze strzykawką w ręku odwraca się w stronę Jędrka. Jej zachowanie wskazuje, że zgadza się z chłopakiem, ale nie zamierza z nim o tym dyskutować) Może powie mi pani, że nie mam racji? 

LEKARKA 

Mówi, że wychowała już kilka pokoleń dentystów. Tylko ja jestem jakaś niereformowalna. Rodzice są z tobą? 

JĘDREK 

Skończyłem osiemnaście. Sam o sobie decyduję. 

LEKARKA 

Jasne. Zaraz wyciągnę kartę, sprawdzimy. Pani Jolu! (znieczula Jędrka) Wszystko sama. A spróbuj się postawić! 

(Odkłada strzykawkę na tackę, na stoliku z narzędziami.) 

JĘDREK (naśladując bohaterów „Kingsajzu”:) 

Nie lubię! Nie lubię! 

LEKARKA 

Jeszcze się nie przyzwyczaiłeś? 

(Jędrek zaprzecza. Wstaje z fotela.) 

JĘDREK 

Mogę trochę pochodzić? 

(lekarka szuka karty Jędrka. Jędrek chodzi po gabinecie, wchodzi do socjalnego Sięga po książkę leżącą na stole) 

Podręcznik? 

(kartkuje książkę) 

Ciekawe. Naprawdę. A tu - o kurczę! Ale obrazki! Może zdawać na stomatologię? Co pani na to? Pół gęby mi drętwieje. 

(Wchodzi Asystentka.) 

ASYSTENTKA 

A ty gdzie! Kto ci pozwolił? 

(wskazuje Jędrkowi drzwi do gabinetu. Jędrek wraca do gabinetu. Asystentka podchodzi do szafki, gdzie Lekarka szuka karty Jędrka. Odsuwa ją) 

Jak ty się nazywasz? 

(wskazuje na fotel) 

Siadaj, nie łaź tak. 

JĘDREK 

Szczepko. 

ASYSTENTKA 

No tak, Szczepko... Tutaj. Szybko znajduje kartę. Miałeś niedawno osiemnastkę? 

JĘDREK 

Aha. 
</document>