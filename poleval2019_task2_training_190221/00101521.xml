<?xml version="1.0" encoding="UTF-8"?>
<document id="00101521">
Kto by z boku na mnie patrzył, niechybnie wziąłby mnie za wariata, gdyż ciągle sam ze sobą na głos rozmawiałem, bo też radość tak przepełniła moją duszę, żem się musiał wygadać i chociaż tym sposobem ulżyć niejako wezbranym uczuciom. 

— Czółna, szalupy, ani bata nie ma, jakże więc sobie bez nich poradzę? 

— Zbuduj tratwę, a obejdziesz się bez łodzi. 

— Pragnąłbym to zrobić, tylko że nie ma potrzebnego materiału na podorędziu. 

— Są drzwi, ławy, stoły i mnóstwo innych drewnianych sprzętów, czegóż się więc namyślasz? 

Natychmiast zabrałem się do roboty. Zbiłem dwie długie ławy poprzeczną łatą, potem dołożyłem parę rei, leżących w składzie, przyczepiłem do tego kilka innych desek, lecz wkrótce poznałem całą niestosowność tej roboty. Tratwa była gotowa, ale nie tylko nie mogłem jej spuścić na morze, ale nawet z miejsca poruszyć. 

— Oj, ty cielęca głowo, straciłeś nadaremnie całą godzinę czasu, rozbierzże to na powrót, wszak widzisz, że trzeba zbijać tratwę na morzu. 

Szczęściem morze było spokojne. Strąciłem więc najprzód dwie belki, związane poprzecznymi łatami, a potem inne kawałki drzewa. Spuściwszy je po drabinie sznurowej, poprzybijałem wielkimi gwoździami żerdzie, poukładałem na nich deski i po dwóch godzinach pracy zrobiłem nareszcie dosyć mocną tratwę, którą przywiązałem do szczątku steru, aby mi jej woda nie zabrała. 

Tratwa mogła unieść mnie i kilka cetnarów ciężaru, trzeba tylko było wybrać najpożyteczniejsze rzeczy. Zabrałem więc naprzód topór, dwie siekiery, duży nóż, młot, piłę, skrzynkę gwoździ i świder. Następnie dwie strzelby z <phrase id="428036">kajuty kapitana</phrase>, kordelas, dwa pałasze, pistolety, baryłkę prochu, mogącą zawierać około pięćdziesięciu funtów, worek kul, trzy <phrase id="428040">sery holenderskie</phrase>, worek sucharów, kawał wędzonki, słoninę, nieco ryżu, kociołek i dwa rondelki. Więcej brać nie można, boby tratwa nie zdołała unieść ciężaru. 

Pies, zaszczekawszy radośnie, wskoczył za mną na płytę. 

Poleciwszy się <phrase id="309980">Bogu</phrase>, odbiłem od okrętu, wiosłując długą żerdzią, a ponieważ właśnie przypływ morski pędził fale ku brzegowi, w krótkim czasie dostałem się do lądu. Wprawdzie było jeszcze do zachodu słońca parę godzin, lecz nie odważyłem się płynąć drugi raz. 
</document>