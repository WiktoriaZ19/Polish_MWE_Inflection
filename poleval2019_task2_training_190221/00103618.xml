<?xml version="1.0" encoding="UTF-8"?>
<document id="00103618">
Jako jedna grupa składniowa oznaczany jest możliwie najdłuższy ciąg słów składniowych, który należy do jednego z wyżej wymienionych typów. Grupa taka może być jednoelementowa, np. <phrase id="468057">grupa nominalna</phrase> składająca się z rzeczownika, może być też rozbudowana, np. <phrase id="468059">grupa przyimkowo-nominalna</phrase> zawierająca w sobie <phrase id="468060">grupę nominalną</phrase>: w warszawskim kościele św. Krzyża, tzn. w jej skład może wchodzić kilka <phrase id="468061">grup zagnieżdżonych</phrase> (aby zbudować tę grupę, parser korzysta z czterech reguł). Owe grupy składowe nie są jednak widoczne podczas anotacji, opisuje się bowiem tylko największą grupę. Wyjątek stanowią grupy KG i CG, czyli zdania podrzędne, wewnątrz których zaznaczone są wszystkie <phrase id="468065">grupy składniowe</phrase>. Może się jednak zdarzyć, że grupa o największym zakresie w rzeczywistości składa się z dwóch grup, z których każda pełni inną funkcję w zdaniu. Na przykład w zdaniu Szukał w domu książki. można wskazać jedną grupę przyimkowonominalną (w domu książki) lub – co bardziej prawdopodobne – dwie grupy: przyimkowo-nominalną (w domu) i nominalną (książki), które wypełniają dwie pozycje w zdaniu (w ujęciu tradycyjnym): <phrase id="468066">okolicznika miejsca</phrase> i dopełnienia. Chcąc zachować spójność opisu, nie włączano w obręb większych całości grup przyimkowych (przyimkowo-nominalnych, przyimkowo-przymiotnikowych i przyimkowo-liczebnikowych), ponieważ w wielu przypadkach nie można stwierdzić jednoznacznie, czy stanowią one jedną frazę, czy dwie (np. w zdaniu Kupiła mieszkanie w Warszawie nie można powiedzieć, czy wyrażenie w Warszawie stanowi część frazy nominalnej mieszkanie, czy łączy się składniowo z czasownikiem). 
</document>