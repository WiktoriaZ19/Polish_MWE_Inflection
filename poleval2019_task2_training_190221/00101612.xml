<?xml version="1.0" encoding="UTF-8"?>
<document id="00101612">
Suka 

<phrase id="66478">Witek</phrase>! Mój złoty <phrase id="63682">Witek</phrase>! 

Chłopak się obejrzał, źrebaka, na którym jechał, powstrzymał i mruknął: – Cegój! A gdzie!... To psinorody dopiro, zaro w skodę kiej swynie! 

Pchnął swego konia, obegnał rozpraszające się po drodze i zbożu stado źrebiąt, spędził w kupę i podjechał znowu pod parkan okalający ogród, gdzie stała dziesięcioletnia może dziewczyna. 

– Mój drogi <phrase id="66480">Witek</phrase>, pomóż mi zejść, mój złociutki, ja się tak boję, jeszcze spadnę – szczebiotała przytrzymując się silnie ostro zakończonych sztachet. 

– A juści – dostanę ta!... 

I obojętnie zsuwał ściągnięte aż do kolan spodnie. 

– To podjedź. 

– Bez rów? 

– Prawda – i spojrzała z przykrością w głęboki rów, idący równolegle z parkanem. 

– Niech paninka chyci się słupka okrakiem i tak zjedzie na zimię. 

– Jak to okrakiem? 

– Loboga z tymi kobitami!... To zawdy nic nie rozumi. Dyć kolanami i tyla. 

– Ach! Już wiem, wiem. 

Przypomniała sobie Ewkę zjeżdżającą z brogu po słupie. 

– Tylko nie patrz, jak będę schodziła. 

– Przez co? 

– No, nie patrz! – zawołała energicznie, rozczerwieniona i zła, że nie rozumiał dlaczego. 

Chłopak drwiąco się roześmiał i odwrócił, a ona książkę trzymaną w ręku rzuciła na drogę i tak, jak radził, zsunęła się po słupku. Przez rów przeszła i wesoło zawołała: – Dawaj tu konia, pojedziemy trochę. 

Chłopak zaczął się kłopotliwie drapać w głowę. 

– Dajże rękę, siądę z tobą i pojedziemy. 

– A juści, a jak kto obacy i powi jaśnie pani, to co? – mruknął markotnie. 

– Nikt nie będzie widział, pojedziemy na łąki albo do lasu – no, mój <phrase id="63685">Witeczku</phrase>. 

– Kiej się bojem. 

Jaśnie ociec paninki powiedzieli, że kiej jesce raz zobacą, co z paninką jeżdżę, to mi taką frycówkę sprawią... 

– Nie będzie wiedział, dajże rękę, już ci podaruję wstążkę czerwoną do koszuli. Chłopak zmiękł. 

Ledwie bosą nogę wyprężył poziomo jak strzemię i rękę podał, już dziewczyna siedziała przed nim, chwyciła się grzywy i biła bosymi, w pantofelkach tylko, nogami po bokach źrebca. Witek jedną ręką przycisnął ją do siebie, drugą klepnął w kark konia, zawrócił, gwizdnął, uderzył piętami – polecieli jak wiatr, drogą ku łąkom leżącym niżej, pomiędzy parkiem a lasem. Dziewczynie oczy i usta aż się śmiały z radości ogromnej, przenikał ją prąd jakiejś dzikiej energii i porywała szalona żądza ruchu, powietrza, krzyków; unosiła się na koniu i rwała naprzód. 
</document>