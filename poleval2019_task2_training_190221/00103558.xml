<?xml version="1.0" encoding="UTF-8"?>
<document id="00103558">
Anna kiwa przecząco głową i nalewa whisky do dwóch szklaneczek. Dodaje wodę/lód. Jedną szklaneczkę podaje Irenie. 

IRENA: Cały czas się głośno śmiał. I miał taką czarną, gęstą czuprynę. Nie pamiętasz go? 

ANNA: Nie. 

Irena pije mały łyk. 

IRENA: Ale Adama nie zapomniałaś. 

ANNA: Nie. Nie zapomniałam. 

Anna odwraca się. Pije łyk. 

IRENA: Adam! Co to była za miłość. Boże! Wszystkie dziwiłyśmy się potem, że za tobą nie wyjechał. Albo, że ty nie zostałaś. 

ANNA: Ja też się dziwiłam. 

IRENA: Podobno się nie ożenił. Masz telefon do niego ? 

ANNA: Tak. 

IRENA: Dzwoniłaś? 

ANNA: Nie. 

IRENA: Zadzwonisz? 

ANNA: Może. I co z tym twoim Piotrem? 

IRENA: Wyrzucili go z trzeciego roku. Był bardzo zdolny, ale pozawalał jakieś egzaminy. Poszedł na dziekankę. Potem pracował w Szwecji jakiś czas. Na budowach. Betoniarka przygniotła mu palce. I wtedy okazało się, że nie będzie już pianistą. Najgorsze, że jest ambitny. 

ANNA: Zauważyłam. 

IRENA: Początkowo nawet nieźle zarabiał, ale potem stracił wszystkich klientów. Mówił ci, że się śpieszy do któregoś ? 

ANNA: Coś w tym rodzaju. 

IRENA: Kłamie. Rzadko dostaje zlecenie. Zraził sobie mnóstwo ludzi. Próbował handlować, ale wyciągnęłam go z tego, bo wykończyłby się. Jest zbyt wrażliwy. No i teraz całymi dniami grzebie w internecie albo leży na kanapie i gapi się w telewizor. A jak już wstanie, to tylko po to, żeby wyżywać się na mnie. Albo na córce. Próbkę miałaś przed chwilą. 

ANNA: Po co ty go do mnie przysłałaś ? 

IRENA: Mówiłaś, że potrzebujesz dobrego stroiciela. 

ANNA: Ale dlaczego napuszczałaś mnie na niego ? 

IRENA: Mówiłam ci. 

ANNA: Po co ? 

IRENA: Chciałam, żebyś go poznała. 

ANNA: Mogłaś mnie do was zaprosić. 

IRENA: To nie to samo. Potrafi zagrać kogoś czarującego. Na to się nabrałam. 

ANNA: Ale dlaczego tak!? Dlaczego tutaj?! Wytłumacz mi to. 

IRENA: Chciałam żebyś zobaczyła, jaki jest naprawdę. 

ANNA: Ale po co? 

IRENA: Wydawało mi się, że..... a zresztą, nieważne. 

ANNA: Nie kłam. 

IRENA: (po chwili) Chciałam… to znaczy miałam nadzieję, że powiesz mi…, że mi powiesz, czy powinnam z nim zostać. (po chwili) Przepraszam. 

Irena zaczyna płakać. Anna przytula do siebie dygoczącą Irenę. Po chwili Irena odchodzi od Anny i zapala papierosa. 

IRENA: Powiedz mi jak to jest, kiedy człowiek jest sam? 

ANNA: W jakim sensie? 

IRENA: (po chwili) Wczoraj słyszałam jak mówisz do siebie. 

ANNA: (zawstydzona) Tak? 

IRENA: Kiedy nagle odeszłaś od stołu, po tym jak Ola zaczęła się czepiać, że nie trzymałaś tempa w drugiej części Lista, wyglądałaś strasznie. Bałam się, że coś się stanie jak wyszłaś do toalety. Najpierw myślałam, że mówisz do kogoś w sąsiedniej kabinie, ale zajrzałam. Była pusta. 

Anna nie wie co powiedzieć. Pije łyk. Ratuje ją dzwonek do drzwi wejściowych. 

ANNA: Możesz otworzyć? 

Rozdygotana Anna odbiera papierosa od Ireny. 

IRENA: Tak. 

ANNA: Jakby ktoś pytał o Bożenę, powiedz, że będzie za dwa dni. 

IRENA: Dobrze. 

Irena idzie otworzyć. Anna zaciąga się mocno i “odpływa”. Poprawia łykiem ze szklaneczki. 
</document>