<?xml version="1.0" encoding="UTF-8"?>
<document id="00102201">
- Tej... w <phrase id="467678">sklepie kolonialnym</phrase> - odparł domyślny biograf dyskretnie patrząc w ziemię. 

Książę puścił ogromny kłęb dymu i niespokojnie poruszył się w fotelu. 

- Ach, tak!... - westchnął - ten sklep i nasi emigranci, wyjeżdżający z domu na <phrase id="467680">Boże Narodzenie</phrase>, to ciekawa ilustracja niemieckich stosunków. Każdy taki sklep jest kasą, w której Holandia pobiera od nas haracz... Śmieszna historia, żeby Niemcy nie mogły mieć u siebie nawet laski cynamonu, na której nie położyłaby pieczęci Anglia albo Holandia... 

Holandia! mniejsza od Brandenburgii, której jednak podoba się mieć kolonie prawie cztery razy rozleglejsze od całych Niemiec! ... No - i posiada je, a my pewnego poranku musielibyśmy pić na śniadanie cykorią zamiast kawy, gdyby tak się podobało Holandii... 

"Więc jego nie choinka wzruszyła, tylko... <phrase id="467687">holenderskie kolonie</phrase>?" - pomyślał markotny sekretarz. 

Wzburzony olbrzym pociągnął kilka razy dym z giętkiego cybucha; powoli jednak nabrzmiałe na czole żyły pobladły mu i - uspokoił się. 

- Uważałem - rzekł sekretarz - że księciu podobał się ten mały chłopiec przed pajacem? ... 

- A, tak! to był tęgo zbudowany malec! - odparł książę z uśmiechem znawcy mięsa dla armat. 

- Zdawało mi się nawet, że książę miał zamiar ofiarować mu pajaca? 

- No, alem przecież tego nie zrobił - odpowiedział olbrzym. 

- Czy książę sądzi, że świąteczne podarunki nie są stosowne dla niemieckich dzieci? 

- Przeciwnie... Zresztą dałem mu najlepszy podarunek, jaki mógł dostać. Sekretarz spojrzał ciekawie. 

- Dałem mu - niezaspokojone pragnienie - odparł książę, a potem dodał: 

- Im więcej będzie takich pragnień, tym dla nas lepiej! 

- Przed jedenastu laty jednak, w Wersalu, byłeś książę łaskawszy dla małej Francuzki, która dostała od was lalkę? 

- Bo widzisz, im więcej - tam będzie zaspokojonych pragnień, tym znowu dla nas lepiej! 

To powiedziawszy książę odwrócił się i utopił wzrok w wiszącej mapie holenderskich kolonii. Sekretarz posmutniał może słusznie domyślając się, że w tym kraju, gdzie mały chłopiec na próżno tęskni do pajaca, a wielki kanclerz do holenderskich kolonii, sekretarze, zamiast gratyfikacji, mogą otrzymać na gwiazdkę podarunek - z niezaspokojonych pragnień ... 
</document>