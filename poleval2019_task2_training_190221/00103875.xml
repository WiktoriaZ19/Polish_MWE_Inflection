<?xml version="1.0" encoding="UTF-8"?>
<document id="00103875">
Śpiewają u nas pieśni potężne, śpiew mocy wzbiera w piersi wyznawców. Śpiewają o świata przyczynie. O lesie bukowym u zarania czasu. 

Po światłach srebrnych przyszły lampy czerwieni. Latarnie nocy rozbłysły na <phrase id="357716">Drzewie Życia</phrase>. Nie spodziewał się świat świateł nowych po opadzie srebra starych ogni. Nie spodziewał się mrok drugi końca panowania. 

Gdy zabłysły świece świata, liście już tam były. Srebrem srebrzyste ociekały rosą. Każde z tysiąca drzew bukowych tysiącem piór pokryte szumiało na pradawnym wietrze. Przechadzał się <phrase id="300536">Stwórca</phrase> po ogrodzie zasłuchany w poszum. Ucieszony, że Drzewo Życia, <phrase id="357717">Dziecię Cisowe</phrase>, płodne jest i rozległe. 

Gdy zabłysły czerwone ogniska, liście życia właśnie rozkwitały z pąków. Srebrem ciężkie ociekały mgłą. Każdy z niezliczonych bukowych olbrzymów rodził niezliczone rzesze stworzeń. <phrase id="299786">Stwórca</phrase> uśmiechał się do <phrase id="299872">Twórcy</phrase>. Ogrodnik do <phrase id="357720">Cisowego Synka</phrase> rzekł nikomu nieznane słowa. 

Prawdę tę poznałam, ja, wieszcząca dziwy świata, <phrase id="300991">Wiedma</phrase>, gdy puszczy lat temu dziewięć i trzy obroty księżyca poświęcona, na drzewie wyniosłym od podziemi do gwiazdy świata zawisłam. Wpadłam w zachwyt i drżenie, tam objawiły mi się cuda, które odtąd śpiewam w pieśni. Ja, Wiedma, widziałam to wszystko: Gdy zabłysły księżyce cisowe – liście już tam były. Gdzie przeszedł Cisowy Pan, rozwijało się srebro. 
</document>