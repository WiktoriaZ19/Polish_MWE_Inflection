<?xml version="1.0" encoding="UTF-8"?>
<document id="00102194">
Budzimy się, jak młynarze, gdy woda huczeć przestała. 

Budzimy się — do czego? do rozmyślań? 

Nie, lepiej nas nie budźcie! 

To też śpimy zwykle do dziesiątej, czytamy po całych dniach, trochę odwiedzamy znajomych. 

Cokolwiek robić, aby tylko nie zgnić przedwcześnie, jak Mania powiada. 

Dziś chodziłam na przechadzkę ze Stefka i jej znajomym, studentem medycyny. Uchodzi za jednego z bardziej inteligentnych i ma opinię "czynnego". Jest w wieka Stefki i myślę, że może będzie co z ich ciepłych spojrzeń. 

Mówiliśmy o pewnem maleństwie, gdzie mąż noc ślubną przepił w restauracyi i z płaczem skarżył się przyjaciołom, że złamał sobie życie. Student twierdził, jakoby obecnie małżeństwo stawało się coraz większą trudnością dla ludzi inteligentnych, gdyż aby dwie osoby mogły zdecydować się żyć z sobą na zawsze, muszą wprzód poznać się w pożyciu wspólnem. 

Dawniej było co innego: żądano posagu i pięknej twarzy, dziś... kobiety człowieka. Ale, aby człowieka poznać, trzeba go widzieć w różnych okolicznościach, itp. 

Słysząc te doktryny, uśmiechnęłam się gorzko. Dziwna rzecz! mężczyzna jest albo naiwny, albo cyniczny — miary złotej nie zna. 

— Z czego się pani śmieje? — zapytała 23-letnia, w mundur przybrana powaga. 

— Z pańskiej teoryi prób, z których mężczyzna zawsze wychodziłby zawiedziony, a kobieta nawet nazwać by się nie mogła uwiedzioną. 

— Właśnie chodzi o to, aby nie było kobiet uwiedzionych — odparł żywo. 

— Chodzi o coś więcej — odrzekłam — aby w razie nieszczęśliwej pomyłki, tak zwykłej u was, na kobietę nie spadał cały ciężar obowiązków i pogardy. Masz pan na to sposób? 

Student zaczął tak szeroko rozprawiać o podłości ustroju obecnego, o tem, że trzeba zburzyć wszystko, aby od początku wszystko lepiej zbudować, że już nie odzywałam się więcej. 

Ten człowiek jest obecnie w okresie r. 1793, za lat dwa będzie tworzył rewolucyę mieszczańską, za cztery... będzie przystawał do wszystkich partyj, które mu zapewnią spokojne trawienie i możność używania szlachetnych rozrywek w rodzaju winta. 
</document>