<?xml version="1.0" encoding="UTF-8"?>
<document id="00103798">
Pełny opis oddziaływań neutrin w symulacji <phrase id="484112">Monte Carlo</phrase> powinien zawierać <phrase id="484107">rozpraszanie kwazielastyczne</phrase>, koherentną i <phrase id="484108">nierezonansową produkcję pionów</phrase>, ich oddziaływania końcowe, wzbudzanie <phrase id="484109">rezonansu delta</phrase>, <phrase id="484110">rozpraszanie głęboko nieelastyczne</phrase>. Bogactwo występujących procesów zaciemnia sytuację; na dodatek modele większości z nich są obarczone dużymi niepewnościami. Dlatego zdecydowaliśmy się ograniczyć nasze rozważania do kwazielastycznych oddziaływań neutrin i elektronów i skonfrontować nasze wyniki z danymi tam, gdzie znaczenie innych procesów jest niewielkie. W ten sposób mamy jasny obraz sytuacji i testujemy opis jądra, a nie — samych oddziaływań. Rola rozpraszania kwazielastycznego maleje z energią, bo — jak pokazaliśmy analitycznie — jego przekrój dąży do stałej wartości, a przekrój całkowity rośnie liniowo. Jednak w obszarze 1 GeV ma ono wciąż dominujący udział w reakcjach. W przypadku neutrin, dla ustalenia uwagi, opisujemy jedynie oddziaływania zachodzące przez prądy naładowane; zastosowanie wyników do prądów neutralnych nie wiąże się z żadnymi dodatkowymi trudnościami. Plan tej rozprawy przedstawia się następująco: Rozpoczynamy od omówienia przybliżenia impulsowego w rozdziale 2. Wyprowadzamy przekrój czynny dla kwazielastycznego rozpraszania neutrin, pokazując, że w podejściu impulsowym całą informację o budowie jądra zawiera funkcja spektralna. Przedstawiamy relację funkcji spektralnej do gazu Fermiego i podejście do oddziaływań końcowych. Następnie w rozdziale 3 opisujemy różnice między <phrase id="484113">gazem Fermiego</phrase> a funkcją spektralną, uzasadniamy, dlaczego stosowanie dokładnego modelu jądra w analizie wyników doświadczeń jest istotne i rozważamy konsekwencje załamania się przybliżenia impulsowego dla niepewności w przekroju czynnym neutrin. Wspominamy też krótko o rezultatach dla rozpadu protonu, porównując przewidywania dla gazu Fermiego i funkcji spektralnej. Prezentacji zaproponowanego przez nas przybliżenia funkcji spektralnej poświęcamy rozdział 4. Oprócz sposobu modelowania jądra i podejścia do oddziaływań końcowych, zawiera on wszystkie szczegóły techniczne oraz przykładowe algorytmy programów do obliczania przekrojów czynnych. W rozdziale 5 przedstawiamy otrzymane wyniki. Zaczynamy od ustalenia obszaru kinematycznego istotnego dla oddziaływań neutrin. Później pokazujemy, że między innymi w tym obszarze osiągnęliśmy wysoką precyzję opisu efektów jądrowych dla elektronów. Przy okazji wskazujemy, kiedy załamuje się stosowane podejście, a po przedyskutowaniu przekroju dla neutrin, przechodzimy do szczegółowego omówienia źródeł niepewności naszych przewidywań. 
</document>