<?xml version="1.0" encoding="UTF-8"?>
<document id="00101577">
Zaczęło ją to wszystko drażnić w niewypowiedziany sposób. Zmieniła się, zbladła. Czuła się chorą, przebiegały ją nerwowe dreszcze. Słyszała turkot odjeżdżających dorożek. Widziała, jak opróżniały się powoli stoliki. Słyszała głos <phrase id="71961">Porzyckiego</phrase>, który zaczął opowiadać serię zakulisowych anegdotek. Lecz ponad wszystko górowało w niej uczucie odczucia smutku i pewnej litości, jakie promieniały ku niej we wzroku siedzącej naprzeciw niej aktorki. 

Kilkakrotnie chciała zirytowana odezwać się do <phrase id="71962">Porzyckiego</phrase>: "Czego chce ode mnie ta wasza <phrase id="71507">Sznapsia</phrase>?" lecz głos wiązł jej w gardle. 

Bo ona bezwiednie czuła, czego chce od niej tamta, która może niedawno, może dni temu kilka "zerwała" po przyjacielsku z tym rozgadanym i ładnym aktorem. 

Tamte ciemne oczy spod kapelusza Lamballe mówiły - och! ile - cały może dramat, umiejętnie ukryty i przyjaźnie upudrowany... 

<phrase id="71968">Tuśka</phrase> to instynktem kobiety czuła i milkła, ziębła, bladła, jakby powiał na nią chłodny, północny wicher, o smutnym, przeciągłym jęku. 

Pita zasnęła, lecz <phrase id="71963">Tuśka</phrase>, ubrana ciągle w swój biały kostium, się po izbach. Ustawia drobiazgi, bez potrzeby przegląda suknie w szafie, spogląda niekiedy w lustro. W niepewnym świetle dwóch świec widzi swą twarz jakąś zmienioną, niespokojną, powleczoną mgłą. 

Zdaje jej się, że ma gorączkę i drzemie. Oczywiście zimno jej. A przecież nie zamyka okna. Przez firankę bije srebrnymi snopami pęk księżycowych promieni. 

Tuśka czuje, że tam poza oknem jest srebro, mgła, czar... 

Stanęła i w czar ten daleki patrzy. 

Patrzy i myśli, że tam na <phrase id="71973">Wareckiej</phrase> przed srebrem księżyca zasłania się wszystko szczelnie jak przed mikrobami, które wedrzeć się w zdrowy organizm mogą. Zasłania się rolety w dziecinnym pokoju, okno zawiesza się jeszcze pledem. Żebrowski mówi, iż księżyc mu spać nie daje, a on biedny musi się przed biurem wyspać. Potem ten księżyc, który zawisa nad dachami ociekłymi deszczem i pyłem węgli jest inny, nieprzyjacielski, zimny, jakby z musu zjawiający się o oznaczonej porze. Światło jego nie otula, nie przenika słodyczą niewymowną, lecz jest natrętne, wrogie, zbyteczne. 

I dlatego się przed nim okna tak szczelnie zasłania, dlatego tak się dusze od niego chroni... 

To myśli Tuśka i w okno nie zasłonione patrzy. Jakiś cień miga. 

- Pani jeszcze nie śpi? 

Porzycki odsuwa bez ceremonii firankę. 

W narzuconym na ramiona serdaku stoi w obramowaniu okna. 
</document>