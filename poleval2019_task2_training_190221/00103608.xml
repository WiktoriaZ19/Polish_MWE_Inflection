<?xml version="1.0" encoding="UTF-8"?>
<document id="00103608">
Jednym z wniosków wypływających z analizy szerokiego nurtu poglądów doktryny na temat kwalifikacji prawnej przedsiębiorstwa jest myśl, iż koncepcje te dalekie są od jedności. „Wypracowana” została jednolita metodologia procesu objaśniania istoty przedsiębiorstwa: przywołanie obowiązujących poglądów doktryny i wyróżnienie jednego jej dominującego nurtu, krytyka funkcjonujących koncepcji w oparciu o istniejące regulacje prawa stanowionego i wreszcie autorska propozycja jurydycznego ujęcia tej złożonej <phrase id="467994">instytucji prawnej</phrase>. 

Formułując swoją autorską koncepcję dotyczącą próby objaśnienia natury prawnej przedsiębiorstwa, pozwolę sobie zauważyć, iż istniejący obecnie stan prawny nie ułatwia tego zadania. W związku z powyższym wiele koncepcji w literaturze odwołuje się do określeń, zwrotów, definicji na tyle abstrakcyjnych, iż w wyniku końcowym jurydycznej analizy odbiegają one w dość wyraźny sposób od przyjętych i obowiązujących norm pozytywnych. 

Można jednocześnie domniemywać wolę polskiego ustawodawcy w próbie wyodrębnienia przedsiębiorstwa jako szczególnego kompleksu majątkowego i chęci poddania go sui generis reżimowi prawnemu. Z zadania swojego prawodawca wywiązał się niestety jedynie częściowo. Geneza pierwotnej myśli legislacyjnej zakłada praktyczną konieczność uregulowania szeroko pojętego transferu zespołu dóbr materialnych i niematerialnych o szczególnej funkcji prowadzenia <phrase id="467993">działalności gospodarczej</phrase>. Trudność podstawowa pojawia się bowiem już na etapie wstępnej kwalifikacji prawnej, kiedy to następuje wychwycenie w obrębie struktury tego specyficznego zespołu zjawisk, które nie funkcjonują w zakresie ukształtowanych instytucji prawnych, lecz spełniają określoną rolę w płaszczyźnie potocznie rozumianej ekonomii czy rachunkowości. Pojęcia bowiem takie, jak renoma, klientela czy siła atrakcyjna stanowią prędzej właściwość jakkolwiek ujmowanego przedsiębiorstwa nie jego elementy. Nie zmienia to jednak faktu, iż winny być one jak najbardziej relewantne w procesie badania natury przedsiębiorstwa. 

Czyniąc zadość przywołanej powyżej <phrase id="467991">tradycji metodologicznej</phrase>, wskażę, że za dominujący pogląd w analizowanym aspekcie uznaje się postrzeganie przedsiębiorstwa jako samodzielnego dobra niematerialnego, odrębnego od jego majątku. Często na tak ujętym dobrze konstruuje się dodatkowo prawo podmiotowe bezwzględne. 

Wobec teorii przedsiębiorstwa jako dobra niematerialnego wysunąć można jednakże wiele praktycznych zarzutów. Zwolennik tej koncepcji w pierwszej kolejności napotyka znaczącą przeszkodę w postaci przyjętej powszechnie zasady numerus clausus <phrase id="467992">dóbr niematerialnych</phrase>. Względy systemowe nakazywałyby rozstrzygnąć następnie wątpliwość związaną z dotychczasowym modus operandi ustawodawcy polegającym na tworzeniu odrębnych aktów poświęconych poszczególnym dobrom o charakterze niematerialnym. 
</document>