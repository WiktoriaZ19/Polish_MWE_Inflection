<?xml version="1.0" encoding="UTF-8"?>
<document id="00101680">
Oświadczenia poselskie 

<phrase id="467164">Poseł Józef Rojek</phrase> (<phrase id="467165">Klub Parlamentarny Prawo i Sprawiedliwość</phrase>) 

Panie Marszałku! Wysoki Sejmie! W połowie października ubiegłego roku padał już śnieg. Na drogi musiały wyjechać pługi i piaskarki, żeby walczyć z przedwczesną zimą. W bieżącym roku, chociaż minęła już połowa listopada, w naszym kraju wciąż jest jeszcze ciepło. Wbrew pozorom nie są to moje rozważania nad zmiennością polskiego klimatu, lecz informacje, które w ostatnim czasie przez niektórych naszych rodaków były traktowane prawie jak najważniejsze. Chodzi mi o tych, którzy po tegorocznej powodzi musieli zamieszkać w kontenerach. Zamieszkali w nich i mieszkają tam nadal. O ile mi wiadomo, jest ich tysiące. W Słupcu, najniżej położonej miejscowości w Małopolsce, stoi miasteczko kontenerów. W całej gminie jeszcze pod koniec października ponad 100 rodzin pozbawionych dachu nad głową wegetowało w tego typu prowizorycznych warunkach. Takich miejsc jest w Polsce więcej. W Wilkowie na Lubelszczyźnie powodzianie także marzną w nieogrzewanych, metalowych pojemnikach. 

Nie mają domów, bo zabrała je im powódź. Nie odbudowali ich ani nie wyremontowali, bo za późno przyszli rzeczoznawcy albo trzeba było wzywać kolejne komisje, żeby rzeczywiste straty zostały wreszcie uznane. Czasami pieniądze dostali za późno albo dostali ich o wiele za mało na to, żeby wystarczyło na pokrycie kosztów remontu. Przyczyny tego stanu rzeczy są bardzo różne i nie sposób ich wszystkich nawet bardzo pobieżnie wymienić, niemniej jednak ta sytuacja wskazuje, że problem powodzian, którzy utracili swoje domy, nie został przed nadchodzącymi mrozami rozwiązany. 

Reasumując, przypomnę państwu, że w jednym ze swoich wystąpień już raz krytykowałem rządzącą ekipę, która zawiodła w czasie tegorocznej powodzi, właśnie za brak skuteczności w usuwaniu jej skutków. Natomiast nie sądziłem, że w Polsce XXI w., w listopadzie ludzie poszkodowani przez żywioł mogą mieszkać w pozbawionych ogrzewania blaszanych pojemnikach, a co gorsza, wiele wskazuje na to, że będą tam żyć również przez cała zimę. Dziękuję. 
</document>