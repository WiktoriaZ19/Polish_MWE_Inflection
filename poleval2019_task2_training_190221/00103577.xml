<?xml version="1.0" encoding="UTF-8"?>
<document id="00103577">
Nieokreślony zapach dawno nie wietrzonego mieszkania. Dobre światło ocenił w myślach. Dwa duże okna ponad dachami kamienic. Latem może być gorąco. 

Bardzo się cieszył. Długo czekał na przydział pracowni. Już prawie stracił nadzieję, że coś z tego podania, złożonego w <phrase id="299615">Urzędzie Miasta</phrase>, będzie. Stos dokumentów, na który odłożyła jego papiery urzędniczka był imponujący. Starał się o tym nie myśleć, pracował w domu, czasem udawało się wkręcić do pracowni na <phrase id="299616">ASP</phrase>. Potrzebował miejsca do malowania. Chciał, żeby nic go nie rozpraszało, żeby nie musiał za każdym razem składać farb i pędzli do torby, chować skończonych prac za szafę. Chciał zająć jakąś przestrzeń li i jedynie na swoją pasję. 

Od jakiegoś czasu odkładał w głowie pomysły, malował tylko to, co w warunkach domowych łatwo wychodziło. Brakowało mu nieograniczonych możliwości, które miał na studiach. Kiedy ani forma, ani gabaryty pracy nie stanowiły przeszkód. Mógł realizować najbardziej fantastyczne i czasochłonne pomysły, nikt go z tego nie rozliczał. Od niego zależało, w którą stronę pójdzie wyobraźnia. Teraz właściwie też mógł tak pracować. Ale ograniczał go brak swojego miejsca, gdzie w spokoju mógłby rozłożyć pracę na swoje tempo. 

Już wiedział, co chce namalować, obraz był gotowy. W myślach widział jego zarys. Zamykał oczy i prawie go miał. Wiedział, co musi robić, żeby uzyskać efekt o jaki mu chodzi. Czasem mu się śnił, czasem podobne zestawienie kolorów przypadkowo zauważone przypominały o nim. Ten zarys mu wystarczał, nadmierne wyobrażanie szczegółów mogło zatrzeć efekt końcowy. Najważniejsze było, że go miał w głowie. Nie chciał go spłoszyć, zbyt natarczywą pracą i oczekiwaniem. Ten właściwy moment miał nadejść i spokojnie czekał, kiedy malowanie stanie się możliwe. 
</document>