<?xml version="1.0" encoding="UTF-8"?>
<document id="00101565">
Nazajutrz wyjechałem w towarzystwie pewnego mieszkańca <phrase id="71380">Tunisu</phrase>, nazwiskiem <phrase id="71815">Sid-Ahmet</phrase>, który naprzód zawiózł mnie do swego rodzinnego miasta, jednego z najrozkoszniejszych w świecie. Z <phrase id="71383">Tunisu</phrase> udaliśmy się do <phrase id="71384">Zaguanu</phrase>, małego miasteczka słynnego z wyrobu czerwonych czapeczek, znanych pod nazwą fezów. Powiedziano mi, że niedaleko miasta znajduje się szczególniejszy budynek złożony z kaplicy i galerii otaczającej półkolem małą zatokę. Woda strumieniem wytryskuje z kaplicy i napełnia zatokę. Dawnymi czasy woda z zatoki wchodziła do wodociągu prowadzącego ją do <phrase id="71386">Kartaginy</phrase>. Mówiono także, że kaplica poświęcona jest jakiemuś bóstwu źródła. Wyobraziłem sobie, szalony, że bóstwem tym jest moja wróżka. Udałem się do źródła i zacząłem ją z całych sił przyzywać. Echo mi tylko odpowiedziało. Wspomniano mi znowu w <phrase id="71387">Zaguanie</phrase> o pałacu duchów, którego zwaliska leżały o kilka mii w głębi pustyni. Poszedłem i ujrzałem tam okrągły budynek, w dziwnie pięknym smaku wystawiony. Spostrzegłem jakiegoś człowieka, siedzącego na zwaliskach i rysującego. Zapytałem go po hiszpańsku, czy to prawda, że duchy zbudowały ten pałac. Uśmiechnął się i odpowiedział mi, że jest to teatr, w którym starożytni <phrase id="71388">Rzymianie</phrase> wyprawiali walki dzikich zwierząt, i że miejsce to, dziś nazywające się <phrase id="71816">el-Dżem</phrase>, było niegdyś ową sławną <phrase id="71817">Zamą</phrase>. Objaśnienie podróżnego wcale mnie nie zajęło; wolałbym był spotkać duchy, które by mi co doniosły o mojej wróżce. 

Z Zaguanu udaliśmy się do Kairuanu, dawnej stolicy <phrase id="71389">Mahdich</phrase>. Było to ogromne miasto o stu tysiącach mieszkańców, burzliwych i w każdej chwili skłonnych do powstania. Przepędziliśmy tam cały rok. 

Z Kairuanu przeszliśmy do <phrase id="71811">Gadames</phrase>, małego niepodległego kraiku, który stanowił część <phrase id="71823">Beled-el-Dżeridu</phrase>, czyli kraju daktylów. Tak nazywają okolicę rozciągającą się między pasmem Atlasu a piaszczystą <phrase id="467268">pustynią Sahary</phrase>. Drzewa daktylowe tak obficie rodzą w tym kraju, że jedno może przez cały rok wyżywić wstrzemięźliwego człowieka, a tacy składają tameczny lud. Nie brak wszelako i innych środków pożywienia, jak zboże, zwane durrą, oraz barany na wysokich nogach i bez wełny, których mięso jest wyśmienite. 

Znaleźliśmy w <phrase id="71814">Gadames</phrase> wielką ilość Maurów rodem z <phrase id="71394">Hiszpanii</phrase>. Nie było pomiędzy nimi ani Zegrysów, ani <phrase id="71397">Gomelezów</phrase>, wiele jednak rodzin szczerze do nas przywiązanych; w każdym razie, był to kraj zbiegów. Jeszcze rok nie był upłynął, gdy otrzymałem od mego ojca list kończący się tymi słowy: "Matka każe ci powiedzieć, że wróżki są zwykłymi kobietami i że nawet mają dzieci". Zrozumiałem, że moja wróżka była podobną do mnie śmiertelniczką, i myśl ta uspokoiła nieco moją wyobraźnię. 
</document>