<?xml version="1.0" encoding="UTF-8"?>
<document id="00103956">
Osobiście mam tu problem z pogodzeniem teorii z praktyką – to, co najciekawsze intelektualnie, nie bardzo daje się przełożyć na konkretne działania. Z drugiej strony to one wydają mi się szalenie ekscytujące – czego dobrym przykładem był <phrase id="471940">MediaLab Chrzelice</phrase>, o którym wciąż nie udało nam się tutaj niczego napisać, ale który przeszedł chyba najśmielsze oczekiwania większości uczestników, a moje na pewno (kiedy pojawią się jakieś post-medialabowe materiały, na pewno je tutaj podlinkujemy). Tę ambiwalencję dobrze ilustruje inny medialabowy „kejs” – <phrase id="471949">Kitchen Budapest</phrase>, który utrzymywany jest przez wielki telekom i który za te pieniądze częściej niż innowacyjno-użyteczne robi rzeczy szalone i niezwykłe. Podczas <phrase id="471941">warszawskiej</phrase> prezentacji <phrase id="471950">KiBu</phrase>, członek <phrase id="471951">medialabu</phrase> był atakowany za „wysługiwanie się kapitalistom”. Ale czy takie działania można finansować w jakikolwiek inny sposób, czy skala nakładów i dziwaczności działań są do przełknięcia np. dla urzędników państwowych? Nie sądzę. Dlatego cieszę się, że takie działania mają miejsce. Na pytanie kto kogo wykorzystuje każdy musi odpowiedzieć sobie sam. Wydaje mi się jednak, że każda zero-jedynkowa odpowiedź będzie uproszczeniem. Jak kiedyś napisał <phrase id="471942">Matthew <phrase id="471953">Fuller</phrase></phrase> (zdecydowanie po stronie <phrase id="471952">Lovinka</phrase>), przestrzeń mediów to kaskada pasożytów. Fajnie pisze o tym choćby <phrase id="471944"><phrase id="471957">Mirko</phrase> Schafer</phrase>, próbujący znaleźć jakiś kompromis pomiędzy skrajnymi stanowiskami. Chyba więc jesteśmy skazani na konstrukcyjno-dekonstrukcyjną huśtawkę – równowaga nie wydaje mi się możliwa do osiągnięcia. 

A na koniec jeszcze o edukacji medialnej, o której wspomniał <phrase id="471959">Alek</phrase> – i która też nie jest odporna na krytykę w rodzaju „chcemy, żeby wszyscy korzystali z mediów tak, jak my”. Niedawno wpadła mi w ręce (dzięki, <phrase id="471958">Mateusz</phrase>) książka „<phrase id="471948">Shop Class as Soul Craft</phrase>” <phrase id="471947"><phrase id="471960">Matthew</phrase> B. <phrase id="471955">Crawforda</phrase></phrase>, która jest przesycona tęsknotą za czasami, kiedy ludzie wiedzieli, jak działają urządzenia, z których korzystają, i potrafili je naprawiać. Choć to bardzo anty-elektroniczne (bo erę domowego majsterkowania w dużej mierze pogrzebała właśnie tania elektronika), to równocześnie bardzo w duchu „makers”. 
</document>