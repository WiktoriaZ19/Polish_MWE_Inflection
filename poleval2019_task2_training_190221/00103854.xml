<?xml version="1.0" encoding="UTF-8"?>
<document id="00103854">
Powyższe obliczenia wskazują na pewne charakterystyczne cechy <phrase id="484319">stylu religijnego</phrase> na tle pozostałych odmian. <phrase id="484320">Miara Gooda</phrase> potwierdza duży stopień powtarzalności wyrazów w <phrase id="484321">tekstach kultowych</phrase>. Spośród wszystkich stylów cechują się one najmniejszą entropią i najwyższą redundancją. Oznacza to, że w modlitwach i liturgii występuje wiele utartych, kliszowanych zwrotów, a wszelkie połączenia wyrazowe są przewidywalne. Koncentracja słownictwa w tekstach religijnych również jest bardzo wysoka. Potwierdza to opinię o formuliczności <phrase id="484324">języka sakralnego</phrase>. Należy zaznaczyć, że podobnie jak w przypadku pozostałych miar leksykalnych, wartości tych wskaźników znacznie się różnią od wartości obliczonych dla pozostałych odmian. Pod względem stopnia informacyjności i redundancji na skali porównawczej najbliżej języka religijnego znajdowałby się dramat, również cechujący się przewidywalnością konstrukcji, niską entropią i znaczną zależnością wyrazów sąsiadujących ze sobą. Na przeciwnym biegunie sytuowałby się styl wiadomości prasowych, a za nim kolejno styl popularnonaukowy oraz styl prozy artystycznej. Podobna zależność pomiędzy stylami ujawnia się w świetle miary różnorodności słownictwa Gooda. Okazuje się, że najłatwiej wylosować dwa takie same wyrazy z modlitw i tekstów liturgicznych, a następnie z dramatu, najtrudniej zaś z publicystyki i wiadomości prasowych, które cechują zróżnicowane treści i szeroki zakres tematyczny. 
</document>