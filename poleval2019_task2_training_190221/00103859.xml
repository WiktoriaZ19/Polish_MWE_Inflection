<?xml version="1.0" encoding="UTF-8"?>
<document id="00103859">
Wprowadzono również dodatkowy etap odrzucania przykładów użycia opisujących <phrase id="484356">byty nazwane</phrase> (ang. named entities). Nie ma jednej ustalonej definicji bytu nazwanego w literaturze (Marcińczuk i Piasecki, 2011). W przypadku filtrowania w ujednoznacznianiu znaczeń najbardziej interesującymi typami bytów nazwanych są: <phrase id="484359">nazwy własne</phrase> (imiona, nazwiska), <phrase id="484360">nazwy instytucji</phrase>, firm, <phrase id="484361">nazwy bytów geograficznych</phrase> (miasta, ulice). Byty nazwane bardzo często mają bardzo odmienną charakterystykę dystrybucyjną od pozostałych znaczeń słowa, więc mogą zarówno tworzyć osobne grupy jak i być doczepione do innych grup (elementy odstające). Dla przykładu nazwisko Pol (Marek Pol) jest często niepoprawnie ujednoznaczniane morfo-syntaktycznie jako lemat pole. 

Z punktu widzenia leksykografa pracującego nad budową słownika przykłady użycia opisujące byty nazwane nie są interesujące. Słowniki nie opisują bytów nazwanych, ponieważ właściwie dla każdego słowa można utworzyć dowolną liczbę bytów nazwanych. Dlatego postanowiono odrzucać przykłady użycia opisujące byty nazwane. Do tego celu został wykorzystany program liner2 (Marcinczuk, 2012), który potrafi rozpoznać wystąpienia pięciu kategorii bytów nazwanych w tekście. Kategorie te to: imiona, nazwiska, nazwy państw, miast i ulic. <phrase id="484363">Program liner2</phrase> działa w oparciu o paradygmat uczenia nadzorowanego, uczy się z korpusu, w którym zostały ręcznie oznaczone nazwy własne. Podstawą działania liner2 jest metoda warunkowych prób losowych (ang. conditional random fields). Precyzja rozpoznawania w teście wykorzystującym walidację krzyżową osiągnęła ponad 95%, przy czym zostało znalezionych ponad 96% nazw własnych. Na tekstach bardzo odbiegających od korpusu treningowego spodziewane wyniki mogą być nawet o kilka-kilkanaście procent niższe, jednak taka jakość rozpoznawania jest zadowalająca podczas filtrowania. 

Podejście do opisywania grup opisane w tym rozdziale nie jest jednak pozbawione wad. Najważniejszym potencjalnym problemem podejścia opartego na etykietowaniu grupy przykładami użycia jest ryzyko błędnego wyboru przykładu użycia z grupy. Największy wpływ na to ma błędne przypisanie przykładu użycia do centrum grupy. Stanie się tak np. gdy proces ekstrakcji cech zawiedzie. Porównywanie przykładów użycia i wyznaczenia grup odbywa się w przestrzeni cech a nie tekstu, przy czym cechy wydobyte dla niektórych przykładów użycia mogą nie odpowiadać faktycznej zawartości przykładu użycia. Powodów tego stanu rzeczy może być kilka: uszkodzony tekst (np. problemy z kodowaniem tekstu, błędy wynikające z digitalizacji tekstu), błędy i/lub braki w analizie morfologicznej (przypisana niepoprawna analiza morfologiczna słowa, brak słowa w słowniku analizatora, błędnie wygenerowana forma podstawowa wyrazu przez Odgadywacz), błędy w ujednoznacznianiu morfo-syntaktycznym (źle wybrana analiza, np. problemem taggera TaKIPI jest systematyczny błąd przy ujednoznacznianiu słowoformy krów jako kier, ker), subtelne błędy w konstrukcji cech (np. błędy w operatorach JOSKIPI).W przypadku wyboru złego przykładu użycia cała grupa zostanie błędnie opisana przez człowieka, przez co kolejny etap metody LexCSD zawiedzie dla tego znaczenia. Potencjalnym zmniejszeniem szansy na popełnienie tego rodzaju błędów jest podanie więcej niż jednego przykładu użycia. 
</document>