<?xml version="1.0" encoding="UTF-8"?>
<document id="00102183">
A może to tylko złuda? 

Może to nie strawiona resztka pokarmu, którym opychały nas wieki ciemnoty ? 

Nie! nie!... Jakżeż przypuścić, aby dusza moja nie była nieśmiertelną! 

Ciało z ciała, doczesność z doczesności, zaś wiecznym jest tylko to, co z wiecznego wyrosło! 

Codzienne uczy nas doświadczenie, że wszystko, co żyje, umiera: Jestem, więc umrę. 

Zaś dusza trwać może wiecznie li wówczas, jeśli z wiecznego wyszła źródła; tym źródłem Ty się li zowiesz, albowiem nie przekonaliśmy się dotąd, byś umarł; że jesteś, mówi nam o tym wewnętrzna, elementarna chęć trwania! 

Zresztą sam Pasteur wierzył w nieśmiertelność i Stwórcę. 

A po wtóre, po trzecie, po ostatnie: każą mi czekać na legię, któż mi udzieli cierpliwości, jeżeli nie Twoja wszechcierpliwość. 

Chcę kandydować, gdzież w tych czasach zamętu pojęć i prądów oświecające znaleźć błyski, jeśli nie w Twojej wszechwiedzy. 

Któż odwróci nieszczęście od mojej lichej winniczki, jeśli nie Twoja wszechmoc! 

Daj, by na starość zgrzybiałe nogi moje nie były zmuszone obijać się o miejskie bruki. 

Niech tłum nie patrzy na mnie z zawiścią, że mam odrobinę więcej chleba – i ja jestem z ludu, więc rozumiem, co lud, a co męty i szumowiny –. 

Przedsię współrepublikanie moi niech mi nie poczytają za zdradę uczciwych, republikańskich przekonań, że jedyną Mą Córkę, Me ukochane dziecko, powierzam rękom potomka tych starosławnych rycerzy, którzy ongi szli się pasować z pohańcem o Grób Twego Jedynego ukochanego Syna. 

Panie! tchórzem nie jestem, i śmierci się nie lękam, lecz wdzięczny Ci będę, jeśli Twój <phrase id="467563">Królewski Majestat</phrase> – s`il Vous plaît, mon Seigneur – zechce się ulitować nade mną i rozkaże, aby przyszła, że tak powiem – nie! po co myśleć dziś o niej, gdy czas mój, zda się, daleki?! 

Raczej nie skąp mi i nadal zdrowia i siły, bym mężnie wytrwał w tej ciężkiej walce do końca. 

Niech żyje Francja! Niech żyje Rzeczpospolita! Niech żyje Demokracja! Amen. 
</document>