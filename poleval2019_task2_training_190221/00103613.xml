<?xml version="1.0" encoding="UTF-8"?>
<document id="00103613">
Niektóre <phrase id="468026">korpusy referencyjne</phrase> ze względu na trudności związane z pozyskaniem próbek <phrase id="468027">języka konwersacyjnego</phrase> poprzestają na gotowych transkrypcjach danych medialnych. Przykładem takiego korpusu jest <phrase id="468029">Korpus Współczesnej Angielszczyzny Amerykańskiej</phrase> (Corpus of Contemporary American English), który zawiera ok. 80 milionów słów języka mówionego w postaci transkrypcji popularnych programów telewizyjnych oraz radiowych. Oczywiście takie dane są same w sobie niezwykle cenne i interesujące, ale należy podkreślić, że język mówiony programów telewizyjnych i radiowych w dość oczywisty i fundamentalny sposób różni się od nieformalnego języka mniej lub bardziej spontanicznych konwersacji między znajomymi, członkami rodziny, a nawet osobami bliżej sobie nieznanymi, ale rozmawiającymi w nieformalnych okolicznościach. Po pierwsze, wypowiedzi uczestników programów telewizyjnych i radiowych podlegają zazwyczaj pewnym rygorom czasowym i tematycznym. Uczestnicy audycji odpowiadają często na konkretne pytania redaktora prowadzącego, którego zadaniem jest czuwanie nad narzuconą z góry spójnością tematyczną danego programu. Dygresje w wypowiedziach uczestników audycji publicystycznych, jeżeli się zdarzają, to traktowane są z reguły jako odstępstwo od formuły programu. Wyjątkiem od tej reguły są pojedyncze audycje. Na przykład <phrase id="468030">audycję „Rozmowy niedokończone”</phrase>, nadawaną w <phrase id="468031">Radiu Maryja</phrase> oraz <phrase id="468032">Telewizji Trwam</phrase>, zgodnie z zasygnalizowaną w jej tytule formułą, często cechuje dość duży stopień swobody w dopuszczalnej długości i spójności tematycznej wypowiedzi uczestników pod warunkiem, że pozostają one w zgodzie z pewnym systemem wartości prezentowanym w audycjach nadawanych na antenie tych stacji. Niemały wpływ na język, którym posługują się uczestnicy programów telewizyjnych, ma także sama świadomość obecności w studio i publicznego charakteru utrwalanej lub transmitowanej przez urządzenia rejestrujące rozmowy. Świadomość ta w oczywisty sposób zawęża nie tylko wybory leksykalne i frazeologiczne rozmówców, ale też stosowane przez nich strategie prowadzenia dyskursu oraz wachlarz technik argumentacyjnych. Z punktu widzenia pragmatyki języka można z kolei zauważyć, że odbiorcami komunikatów wypowiadanych publicznie są, poza bezpośrednimi uczestnikami rozmowy, telewidzowie i radiosłuchacze, co ma niemały wpływ na ich treść oraz formę. 
</document>