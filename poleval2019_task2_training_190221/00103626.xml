<?xml version="1.0" encoding="UTF-8"?>
<document id="00103626">
<phrase id="484036">Dynamika układu</phrase> dwóch oddziałujących atomów istotnie zależy od ich wzajemnej odległości. Kiedy jest ona mała i porównywalna do długości fali emitowanego promieniowania, dwa atomy oddziałują ze soba poprzez wymianę fotonów indukowaną wskutek oddziaływania z próżnią. W odniesieniu do splątania, efekty tego zachowania były obszernie badane w przypadku par <phrase id="484040">atomów dwupoziomowych</phrase>. Przypadek blisko położonych <phrase id="484041">atomów trójpoziomowych</phrase> jest znacznie bardziej skomplikowany. Pewne cechy takiego modelu były analizowane przez Agarwala i Patnaika, jednak bez związku z ewolucją splątania. Nową cechą w tym układzie, w odróżnieniu do przypadku dwóch qubitów, jest pojawienie się współczynników odpowiedzialnych za <phrase id="484044">sprzężenie krzyżowe dipoli</phrase> dwóch różnych poziomów energetycznych w atomach. Zanim przejdziemy do analizy tego układu, skupimy się na przypadku odseparowanych atomów. Kiedy odległość między nimi jest dużo większa od długości fali optycznej, atomy nie oddziałują i mogą być rozpatrywane jako niezależne od siebie oraz znajdujące się w oddzielnych środowiskach, a mimo to ulegać splątaniu. 
</document>