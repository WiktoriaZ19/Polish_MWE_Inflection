<?xml version="1.0" encoding="UTF-8"?>
<document id="00102562">
W Poznaniu rocznie wytwarza się prawie 625 tys. ton odpadów (w tym prawie 2/3 to odpady pochodzące z działalności gospodarczej), z których 94% jest wykorzystywanych gospodarczo. Największymi wytwórcami odpadów są: <phrase id="466416">Kompania Piwowarska S.A.</phrase> (wytłoki, odpady moszczowe i pofermentacyjne oraz wywary), <phrase id="466417">Aquanet S.A.</phrase> (ustabilizowane komunalne osady ściekowe) oraz <phrase id="466418">Dalkia Poznań ZEC S.A.</phrase>, która od 1984 r. składuje odpady paleniskowe (są one przez spółkę stopniowo rekultywowane). Około 1,4% wytworzonych odpadów przemysłowych stanowią odpady niebezpieczne, głównie odpady ciekłych paliw i oleje odpadowe (43%) oraz odpady z wyeksploatowanych pojazdów, baterie i akumulatory, zużyte elektrolity, odpady z urządzeń elektrycznych i elektronicznych (34%). Blisko 1/3 z nich jest odzyskiwana (głównie pochodzących z procesów termicznych), a 2/3 unieszkodliwiane. Największym wytwórcą odpadów niebezpiecznych jest fabryka <phrase id="466419">Exide Technologies S.A.</phrase> 

Problemy stwarzają także odpady niebezpieczne powstające w małych zakładach (opakowania po farbach i lakierach, baterie, lampy rtęciowe, szlamy galwaniczne, odpady z transportu, m.in. emulsje olejowe, płyny hamulcowe czy czyściwa). Odpady medyczne i weterynaryjne są częściowo wywożone na składowisko odpadów komunalnych, częściowo utylizowane w przyszpitalnych piecach centralnego ogrzewania (własny specjalistyczny piec do spalania odpadów posiada <phrase id="466420">szpital im. J. Strusia</phrase> oraz szpital przy ul. Szwajcarskiej; część poznańskich odpadów jest spalana w spalarni w <phrase id="466421">Samodzielnym Publicznym Szpitalu Wojewódzkim w Gorzowie Wielkopolskim</phrase>) i spalarkach odpadów. 
</document>