<?xml version="1.0" encoding="UTF-8"?>
<document id="00103866">
Ten sposób myślenia znajduje odzwierciedlenie m.in. w takich zwrotach: dostać białej gorączki, żołądkować się, zatrząść się ze złości, zagotować się w środku, gromić kogoś spojrzeniem. Zarówno metaforyczne, jak i metonimiczne konceptualizowanie uczuć znajduje wyjaśnienie w najnowszych badaniach nad strukturą i funkcjonowaniem <phrase id="484427">ośrodków układu nerwowego</phrase> odpowiedzialnych za przetwarzanie sygnałów emocjonalnych (LeDoux 2000). Jedyna sytuacja, gdy one realnie nie zachodzą, ma miejsce wtedy, kiedy człowiek wyobraża sobie to uczucie, „jak gdyby” rozgrywało się ono z udziałem tych specyficznych doznań (LeDoux 2000: 350-352, Damasio 1999: 180). 

Zdaniem <phrase id="484430">Agnieszki Mikołajczuk</phrase>, językoznawcy mogą wykorzystywać ustalenia neurobiologów dotyczące dwóch dróg – niskiej i wysokiej – przetwarzania informacji emocjonalnych (LeDoux 2000). Należy jej zdaniem zbadać hipotezę, że różnice między językami, których właściwością jest bardziej metonimiczny (np. w języku zulu) sposób ujmowania uczuć, a tymi, które pojmują je przede wszystkim za pomocą metafor, leżą w eksploatowaniu jednej z dwóch dróg przeżywania: ewolucyjnie starszej, podkorowej, angażującej bezpośrednio ciało (związki metonimiczne), lub nowszej, opartej na udziale świadomości i wyobrażeń (metafora). Pierwsza byłaby bliższa naturze, druga zaś bardziej podatna na wpływy kultury (Mikołajczuk 2004: 43). 

Zdaniem Lakoffa i Kövecsesa niezwykle istotną rolę w obrazowaniu gniewu – a także większości innych emocji – pełni schemat wyobrażeniowy pojemnika. Nadaje on strukturę takim metaforom jak człowiek to pojemnik na uczucia, realizowaną np. w wyrażeniach krew się w nim gotuje, rozpierała ją radość, wyrzuć z siebie ten gniew, serce to pojemnik na uczucia (np. w jego sercu kiełkował gniew, na dnie serca tliła się jeszcze nadzieja). W jednej z nowszych prac poświęconych językowi emocji Kövecses (2000) stara się odpowiedzieć na pytania: czy istnieją domeny źródłowe specyficzne dla konceptualizowania emocji oraz czy metafory pojęciowe są w jakiś sposób zorganizowane na wyższym poziomie pojęciowym. Na podstawie analizy wielu różnych domen źródłowych tworzących metafory emocji Kövecses stwierdza, że większość z nich nie jest specyficzna dla emocji. Są one częścią bardzo ogólnych odwzorowań metaforycznych, których zastosowanie obejmuje wielkie partie naszego systemu pojęciowego. 
</document>