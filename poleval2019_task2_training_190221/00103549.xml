<?xml version="1.0" encoding="UTF-8"?>
<document id="00103549">
SCENA 1 

Między widzami, chodzą i rozmawiają <phrase id="474472">Pani Wrona</phrase> i <phrase id="474473">Pani Sroka</phrase>. 

PANI WRONA: 

Co pani powie, Pani Sroko! 

PANI SROKA: 

To najprawdziwsza prawda Pani Wrono. Właśnie stamtąd wracam i na własne oczy widziałam. 

PANI WRONA: 

Ja tam byłam wczoraj. Ale wczoraj o niczym takim kury nie gdakały! 

PANI SROKA: 

Bo wczoraj nikt o tym jeszcze nie wiedział. Nikt, w całym gospodarstwie. Ani kury, ani nawet ten przemądrzały Indyk. Nikt. Może tylko Pan Gospodarz. Ale on zamknął się w szopie i tam.... 

PANI WRONA: 

W tej strasznej szopie, w której mieszka Pan Łasica? 

PANI SROKA: 

Niech mi pani nie mówi o Łasicy. Gdy byłam jeszcze jajkiem, o mały włos .... 

PANI WRONA: 

Proszę, niechże się pani uspokoi, Pani Sroko. Wszystkim nam <phrase id="474474">Pan Łasica</phrase> zalazł za skórę. 

PANI SROKA: 

O tak, tak. A teraz mamy nowy problem. I musimy, powtarzam- musimy stawić mu czoła. 

PANI WRONA: 

Problem, powiada pani? 

PANI SROKA: 

A propos problemów: jak tam synek państwa? 

PANI WRONA: 

Wronek? Łobuziak jeden. Nie uwierzy pani, nie do upilnowania. I wszystko wie najlepiej. 

PANI SROKA: 

To tak, jak moja Sroczka. Mówię pani, zupełnie mnie nie słucha. 

PANI WRONA: 

Tak, tak, droga sąsiadko- ta dzisiejsza młodzież... 

PANI SROKA: 

Oj tak, tak, szanowna pani ... Słów brak... 

PANI WRONA: 

Ale, ale! My mamy problem, to prawda? Podobno poważny problem, któremu musimy stawić mu czoła. Musimy coś przedsięwziąć, musimy podjąć jakieś wiążące decyzje, musimy mieć jakiś plan działania, musimy coś ustalić, musimy... A co to właściwie jest za problem? 

PANI SROKA: 

Może mi pani nie uwierzy- bo to tak straszne, że aż nie do wiary, ale... 

PANI WRONA: 

Błagam, niech mnie pani nie trzyma w niepewności - co się stało? 

PANI SROKA: 

Nikt nie widział kiedy i skąd przyjechał. Nocował w szopie, to pewne. Ile nocy, nie wiadomo. 

Przychodził do niego Pan Gospodarz. Co tam uradzili, kto wie? 

PANI WRONA: 

Kto wie? 

PANI SROKA: 

Właśnie, kto? 

PANI WRONA: 

Kto? 

PANI SROKA: 

Mówię, przecież, że nie wiadomo. 

PANO WRONA: 

Ja się pytam, kto nocował w szopie? 

PANI SROKA: 

Teraz właściwie to bez znaczenia, bo już tam nie nocuje. Poszedł... 

PANI WRONA: 

...sobie? 

PANI SROKA: 

Trochę może i sobie, ale bardziej nam poszedł. 

PANI WRONA: 

I nie bał się nocować w szopie? Przecież tam... Łasica! 

PANI SROKA: 

Właśnie. Nie bał się! On musi być straszniejszy od Łasicy. 

PANI WRONA: 

Ale, jak poszedł, to co nam do niego? 

PANI SROKA: 

Bo on, droga pani, poszedł na pole. 

PANI WRONA: 

Na nasze pole? To za stodołą, za drogą? To, o tam? 

PANI SROKA: 

Dokładnie na to. 

PANI WRONA: 

Ale niedługo sobie pójdzie? 

PANI SROKA: 

Nie przypuszczam. 

PANI WRONA: 

Za góry i za lasy. 

PANI SROKA: 

Pozwolę sobie powtórzyć, że nie przypuszczam. Droga pani, powiedzmy sobie otwarcie, 

szczerze, prosto z mostu, bez owijania w bawełnę: na naszym polu dziś rano stanął Strach na Wróble! 
</document>