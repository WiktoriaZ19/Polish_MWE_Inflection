<?xml version="1.0" encoding="UTF-8"?>
<document id="00103526">
CHŁOPAK popija wodę, wstaje i kieruje się ku wyjściu 

Przepraszam. 

KOBIETA 1 

Pan wychodzi? Do nich? 

CHŁOPAK 

Nie, do toalety. 

KOBIETA 1 

Mimo wszystko... niech pan nie idzie. 

CHŁOPAK 

Ale już muszę. 

(Wychodzi, idzie w stronę toalety) 

MĘŻCZYZNA 

Widziała pani, ile on wody wypił? Nic dziwnego... 

KOBIETA 1 

O, wie pan... On może mieć gorzej niż my... 

MĘŻCZYZNA zdziwiony 

Z prostatą? 

KOBIETA 1 

Nie, mam na myśli, że młodzi to jeszcze prędzej młodego zaczepią... niż starszych. Oczywiście... dla złego każdy dobry. 

MĘŻCZYZNA 

Mogę wyjrzeć przez szybę na korytarz. 

KOBIETA 1 

Tak... 

MĘŻCZYZNA 

Ale rozmowny to on nie jest. Widziała pani? Nawet przez komórkę. Dzwoni ktoś do niego, inwestuje, a on, zamiast docenić, że ktoś się nim interesuje... Bąka. 

KOBIETA 1 

Pociąg nie miejsce na pogawędki. 

MĘŻCZYZNA 

Dlaczego... 

KOBIETA 1 

Pewnie było źle słychać. Stukot szyn. I może zasięg był słaby, przerywało... 

MĘŻCZYZNA 

Aha. No to tak. 

(Światło przenosi się na toaletę. Chłopak szarpie za klamkę) 

STARSZY PAN 

Zajęte! 

STARSZA PANI 

Ratunku! 

CHŁOPAK 

Co się stało? 

STARSZA PANI 

Halo? Proszę pana? 

CHŁOPAK 

Czy ktoś tam panią uwięził? Zamknął? 

STARSZY PAN 

My sami. Mówiłem jej, żeby ze mną nie szła... 

STARSZA PANI 

Proszę pana, jakby konduktor przechodził, jakby pan gdzieś widział, proszę mu przekazać, żeby nas stąd... że tu jesteśmy zacięci. 

CHŁOPAK 

Dobrze. Wychodzi poza scenę, co oznacza, że do innego wagonu. 

(Słychać śpiewy. I głośne „kurwaaa!”. Po chwili Chłopak wraca, puka do toalety.) 

Jeszcze państwo tam są? 

STARSZA PANI 

A, to pan. Był konduktor? 

CHŁOPAK 

Nie. Ale jak zobaczę... 

STARSZA PANI 

Tak tak. Dziękujemy. 

(Chłopak wraca wraz ze światłem do swojego przedziału) 

KOBIETA 1 

A... już się miałam martwić. 

(Słychać śpiew: 

Małgośka mówią mi 

on niewart jedne łzy 

oj głupia ty głupia ty... 

I okrzyk: „A chuuuj!”). 

Zgrzebny język. 

MĘŻCZYZNA 

Pospolity. 

(Nagle gaśnie światło) 

KOBIETA 1 

O masz ci los. 

CHŁOPAK 

Dobrze, że zdążyłem wrócić. 

(Milczenie przez chwilę. Powoli zapala się reflektor punktowy i pokazuje Kobietę 1 (stojącą) od pasa w górę. Następuje noc widziadeł i monologów.) 

KOBIETA 1 

Tylko dotrwać... 

Do siebie dojechać... 

Jeszcze godzina. 

Nerwy zszarpane. 

W tym kraju wszystko... 

Ludzie teraz tacy napastliwi. Tylko dybią. Czyhają. 

Niechby każdy się zajmował sobą, to by nie było. 

Widzę go... 

Nadchodzi w pięknym mundurze. Odprasowanym. 

Może to ja mu go wyprasowałam? 

Broni porządku. Przywraca ład. 

Uprzejmy i stanowczy. 

Och, władczy i piękny... 

(Opada na fotel. Swiatło gaśnie. Po chwili reflektor punktowy zapala się analogicznie, skierowany na Mężczyznę.) 

MĘŻCZYZNA 

Czy ja jestem... jaki? 

Co się porobiło w tym kraju, że... 

Ludzie teraz tacy zamknięci. Do siebie, w siebie, ku sobie. 

Nie rozmawiać z innymi, bo po co. 

Po co obcować... 

Gdyby każdy wyciągnął z ducha rękę... 

Do choćby jednej osoby... 

To by nie było tyle nieżyczliwości wzajemnej... 

Widzę ją. 

Podchodzi uśmiechnięta. 

Dłoń podaje sama. 

I już nie wiadomo, kto kogo prowadzi, ale wiadomo 

że ku dobremu. 

(Siada na fotel. Światło gaśnie. Ostatnie spojrzenie reflektora punktowego skierowane jest na Chłopaka.) 
</document>