<?xml version="1.0" encoding="UTF-8"?>
<document id="00101569">
– Nie – powiedziała po chwili twardo, podnosząc się i zaciskając mocno ręce na piersiach. – Nie, pójdę. Co bądźby się stało, pójdę. – Idź! idź! idź! – zdawał się brzmieć głos, podobny teraz do jęku dzwonów pogrzebowych i bił w jej mózg okropnym rytmem; słuchała i zdawało się jej, że wszystkie ściany się otworzyły, że spod jej stóp biegnie droga w świat jasny, wesoły, uśmiechnięty, że idzie tą drogą i spostrzega w poprzek trupa sinego ojca! – krzyknęła z przestrachu. Zaczęła biegać po pokoju, myśli się zmieszały jak toń, po której powiał ostry wicher. – <phrase id="71417">Jezus</phrase>! <phrase id="71863">Jezus</phrase>! Jezus! – jęczała i taki okropny ból zakręcił jej całą istnością, że skowyczała nieludzko i wpadła w jakieś omdlenie, w którym przestała czuć i myśleć, tylko bezmyślnie patrzyła na smugi światła, wdzierające się z peronu i miała pod czaszką jakąś pustkę i wielką głuszę dookoła. Godziny szły za godzinami i niby krople sączyły się do nieskończoności; noc trzymała świat w objęciu czarnym; noc, pełna plusku, deszczu i wichrów, które wyły za oknami i zginały skrzypiące żałośnie drzewa, i mocowały się z lasem. Jęk drutów telegraficznych, podobny do żałosnego, zmęczonego pisku psów na łańcuchach, rozbrzmiewał po pokoju. Głosy nieznane nocy i ciemności skarżyły się nad lasami, leciały niby skry, niby promieniowania gwiazd, poprzez ciemności, tonęły w ciemnościach i martwocie. Ziemia i noc zlały się w jedną bezkształtna bryłę, która zdawała się drgać przez sen, wzdychać wichrami i jazgotać urągliwie. 

Janka leżała wciąż, burza w niej ucichła, przestała się szamotać; była teraz jak ciężki kloc drzewa, wyrzucony z głębi wód na piasek nadbrzeżny, który tylko fale liżą chciwie, ale już nie mogą porwać na głębie i zatopić. 

Wszystko w niej przycichło, wyczerpało się, obumarło, jak świat po orkanie błyskawic i piorunów obumiera i przycicha, ale w powietrzu drży jeszcze groza, na ziemi leżą ruiny i jeszcze niekiedy piorun niemy przerżnie horyzont wstęgą ognistą. 

– Zostanę! zostanę! – odpowiadała głosem podobnym do jęku konających. – Zostanę! – i prawie po raz ostatni pierś się podniosła w łkaniu. – Zostanę! – powtarzała uporczywie, czując, że wszystko, co w niej żyło, chciało, co myślało, zamiera, rozsypuje się i łączy jakby z tą straszną nocą. Czuła, że się rozwija niby pełne wrzeciono ze wszystkich marzeń i pragnień, i że się sprowadza do jakiegoś pierwotnego stanu, w którym się nie pragnie niczego, na nic nie czeka, niczemu się nie raduje i jest się jak brzoza jesienią, bez liści i na pół martwa, i tam się gnie, gdzie chcą wichry, i tam pada, gdzie chcą ludzie, i tak zamiera, jak chce ziemia martwiejąca i wystygła. 

Uklękła przed <phrase id="467287">obrazem <phrase id="71421">Matki Boskiej</phrase></phrase>. 
</document>