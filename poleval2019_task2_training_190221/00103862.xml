<?xml version="1.0" encoding="UTF-8"?>
<document id="00103862">
Jak zostało wspomniane w rozdziale poprzednim, powiązanie zjawisk tekstowych z elementami rzeczywistości społecznej (tj. dyskursami) przebiega za pośrednictwem <phrase id="484386">kognicji społecznych</phrase> opartych na różnych ideologiach, czyli mentalnych reprezentacjach podzielanych przez członków danej grupy [Fairclough 2001; <phrase id="484388">van Dijk</phrase> 2003]. Wskazanym powyżej dwu typom dyskursów odpowiadają na gruncie nauczania języka polskiego jako obcego dwa typy ideologii: profesjonalna (nadawca jako nauczyciel języka, zwolennik określonej teorii i metody nauczania, promotor języka etc.) [Dendrinos 1992] oraz – przede wszystkim – narodowa (nadawca jako uczestnik danej kultury narodowej odmiennie niż/podobnie jak zakładany odbiorca) [Wodak 2008]. 

Naciskowi położonemu akurat na ideologię narodową potrzebne jest być może dodatkowe uzasadnienie. Podstawą takiego wyboru nie jest rzecz jasna jakiś fakt uniwersalny w postaci nieodmiennego powiązania języka oraz narodu. Bez problemu zarówno współcześnie, jak i historycznie wskazać można szereg sytuacji, w których jeden naród posługuje się dwoma lub więcej równoprawnymi (lub nie) językami. Równie oczywiste jest także używanie jednego języka przez kilka narodów, a nawet – stosowanie go jako języka urzędowego w kilku(nastu) państwach. Z drugiej strony jednak, powiązanie języka z kategorią narodu jest przypadkiem najpopularniejszym – odrębny i swoisty język, obok (interpretacji) historii, (uogólnionego) zespołu wartości etc., jest wskazywany jako jeden z głównych składników ideologii narodowej. Z kolei ideologia narodowa, niezależnie od innych ujęć, jest najżywotniejszą koncepcją zbiorowości od XIX w. po czas obecny. Oczywiście jej poszczególne wersje mogą różnić się od siebie diametralnie [por. Calhoun 2007] , dodatkowo wchodząc w różnorakie relacje z innymi bliskimi pojęciami (np. obywatelstwa) [por. np. Sujecka 2002; zw. Szacki 2002: 35-42]. Równie oczywiście poszczególne koncepcje mogą mniej lub bardziej przystawać do danej sytuacji politycznej. Niemniej jednak uznaję, że dla omawianego w pracy okresu – drugiej połowy XX w. – w przypadku języka polskiego właśnie klasycznie pojmowana ideologia (jedno)narodowo-językowa [por. np. Fairclough 1992; Popović 2002: 287-304] jest kategorią kluczową, przede wszystkim w wyniku zmian w strukturze społecznej wywołanych II wojną światową oraz powojennymi decyzjami sowieckimi. 
</document>