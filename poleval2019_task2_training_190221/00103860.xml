<?xml version="1.0" encoding="UTF-8"?>
<document id="00103860">
W poprzednim podrozdziale zostały opisane eksperymenty, których celem było pokazanie konieczności wyboru metody grupowania i optymalizacji jej parametrów w zależności od <phrase id="484365">słowa ujednoznacznianego</phrase>. Podejście wykorzystujące etykiety znaczeń w zbiorze uczącym, które zostało wykorzystane w poprzednim podrozdziale jest niepraktyczne w zastosowaniach wielkoskalowych. Wymagałoby ono przygotowania danych treningowych dla wszystkich słów, co jest niewykonalne w praktyce (Mihalcea, 2003a). 

W rozdziale 4.2.1 zostały przedstawione różne podejścia do oceny jakości grupowania. Jedno z podejść jest oparte na kryteriach wewnętrznych (ang. <phrase id="484367">Internal Evaluation Measure</phrase>, IEM). Ocena ta polega na zmierzeniu pewnych parametrów wynikowego podziału na grupy bez odwoływania się do ręcznie przypisanych etykiet. Oznacza to, że do zastosowania IEM nie jest potrzebny ręcznie oznakowany korpus. W literaturze zostało zaproponowanych wiele miar oceny wewnętrznej (por. rozdział 4.2.2), dlatego należy przeprowadzić badania, które wskażą na miarę najbardziej nadającą się do zadania ujednoznaczniania znaczeń leksykalnych. Dla przypomnienia, w rozdziale 4.2.2 zostało wybranych sześć miar oceny wewnętrznej, dla których zostaną przeprowadzone badania. 

Badania zostaną przeprowadzone na tych samych zbiorach danych, co opisane w poprzednim podrozdziale w ramach eksperymentów 3a i 3b. Zostaną wykorzystane zbiory danych z konkurencji Senseval dla języka angielskiego jak i <phrase id="484369">Koprusik US II PWr</phrase>. Zbiory danych zostaną rozszerzone o dwa dodatkowe dziedzinowe korpusy dla języka polskiego: GPW i NE. GPW zawiera zbiór raportów giełdowych oznaczonych terminologią ekonomiczną (Kobyliński, 2011). W korpusie znajdują się dokumenty opisujące 28 niejednoznacznych słów w 14106 przykładach użycia. NE jest podkorpusem <phrase id="484373">Narodowego Korpusu Języka Polskiego</phrase> (Przepiórkowski et al., 2010), który został oznaczony terminologia ekonomiczna. Korpus NE opisuje więcej słów niejednoznacznych od GPW (46), jednak liczba przykładów w korpusie NE jest dużo mniejsza (3732). 

Ze względu na niezbyt obiecujące wyniki w badaniach wykorzystujących dodatkowe typy cech (por. rozdział 5.4) w obecnie opisywanych badaniach cechy zostaną ograniczone jedynie do modelu wektorowego, przy czym w wektorze cech jedynie będą opisane pojedyncze wyrazy (unigramy). W badaniach zostaną wykorzystane wszystkie algorytmy (i ich warianty pod względem różnych parametrów) opisane w poprzednim podrozdziale. 
</document>