<?xml version="1.0" encoding="UTF-8"?>
<document id="00103537">
OLA 

Chyba już powinni być. 

ADAM (przerywa grę) 

Nie znasz Karola?! (po chwili) Możesz mi nalać rosołku? 

<phrase id="747860">OLA</phrase> 

Przecież zaraz będzie obiad. 

ADAM 

Tak pachnie! (błagalnie) Tylko mały talerzyk. Oluś! 

OLA 

Wytrzymasz. 

Adam usiłuje przytulić Olę. 

ADAM 

(przymilnie) Malutki. Może być bez makaronu. 

OLA 

A może być bez rosołu? 

ADAM 

Nie masz litości. Jak mój brat. 

OLA 

(wyrywając się z objęcia) Adaś, przestań! Nie możesz mieć od razu wszystkiego, na co masz ochotę. 

ADAM 

A dlaczego nie? 

Słychać skrzypnięcie furtki, a potem odgłosy wchodzących gości - Wandy i Karola. 

OLA 

Już są. Idź się wreszcie ubrać. 

Adam wychodzi. Wchodzą goście. Jedna osoba kuleje. 

WANDA 

Cześć, kochani. Przepraszamy za spóźnienie. 

KAROL 

Przeszliśmy przez ogród. Znowu nie zamknąłeś furtki. 

OLA 

A gdzie dzieci? 

WANDA 

Ala i Paweł na obozie żeglarskim, a z Jasiem została moja mama. Trochę się przeziębił. Karol nie dzwonił? 

KAROL 

Ja miałem dzwonić? 

WANDA 

Jak zwykle zupełnie nieprzytomny. 

KAROL 

Wujek przyjechał? 

OLA 

Nie. 

Wchodzi Adam z gitarą i zaczyna śpiewać. Karol po chwili dołącza do niego - „Proza życia to przyjaźni kat pęka cienka nić/Telewizor, meble mały fiat oto marzeń szczyt/Hej prorocy moi z gniewnych lat obrastacie w tłuszcz/Już was w swoje szpony dopadł szmal zdrada płynie z ust/Żegnam was już wiem nie załatwię wszystkich pilnych spraw, żegnam was idę sam gdzie czekają mnie/Tam przyjaciół kilku mam od lat dla nich zawsze śpiewam dla nich gram, jeszcze raz żegnam was nie spotkamy się”. 

ADAM 

Za nisko. 

KAROL 

Nie. To ty za wysoko. 

ADAM 

Jak nie wyciągasz góry, mów. Nie ma się czego wstydzić. 

Adam śpiewa - „Jeszcze raz żegnam was, nie spotkamy się”. 

KAROL 

Za wysoko. Naprawdę tego nie słyszysz? 

ADAM 

Ola, bądź sędzią. On mi nigdy nie przyzna racji. 

OLA 

O nie! W to mnie nie wrobisz. 

ADAM 

Karol jeszcze zbierał znaczki, jak to śpiewałem. 

KAROL 

Tyle lat fałszowałeś i nikt ci nie zwrócił uwagi? 

Adam pogwizduje z uznaniem. 

ADAM 

Jak się zostaje wicedyrektorem radia, to się od razu dowcip wyostrza, co? Spróbujemy się na rękę? 

KAROL 

Dobra. 

WANDA (do Oli) 

Znowu zaczynają. Pomogę ci w kuchni. 

Ola i Wanda idą do kuchni (kroki, potem wyjmowanie talerzy). Adam i Karol siadają przy stole (odsuwanie krzeseł, stuk łokci na stole). Bracia rozmawiają, posapując z wysiłku. Walka jest wyrównana. 

ADAM 

Ćwiczysz?! 

KAROL 

Cały czas. 

ADAM 

I tak jestem silniejszy. 

KAROL 

Byłeś. 

ADAM 

Wiesz kto jest silny ? 

KAROL 

Ten kto ma rację. 

ADAM 

Każdy ma swoją rację. 

KAROL 

Racja jest tylko jedna! 

ADAM 

I zawsze tylko ty ją masz! 

KAROL 

Nie ja. My. 

ADAM 

Tak, wy, sąd ostateczny. 

Karol zaczyna powoli zwyciężać. Słychać sapanie i uderzenie dłoni (Adama) o stół. 

ADAM 

Gratuluję. Wyrobiłeś się. 

KAROL 

Nie. To ty się kończysz. 

ADAM 

Dzięki. 
</document>