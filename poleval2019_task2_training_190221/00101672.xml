<?xml version="1.0" encoding="UTF-8"?>
<document id="00101672">
<phrase id="467114">Poseł Krystyna Skowrońska</phrase>: 

…zupełnie inaczej mogłaby funkcjonować gospodarka. 

Dziękuję bardzo, pani marszałek, ale ten czas w stosunku do wypowiedzi pana prezesa został skalkulowany dla nas bardzo niekorzystnie. (Oklaski) 

Wicemarszałek Ewa Kierzkowska: 

Dziękuję. 

Ja przypominam, że czas na zadawanie pytań jeszcze będzie, tak że będzie pani poseł miała okazję również zadać pytania. (Oklaski) 

Bardzo proszę, głos zabierze pani poseł Aleksandra Natalli-Świat, <phrase id="467118">Prawo i Sprawiedliwość</phrase>. 

<phrase id="467117">Poseł Aleksandra Natalli-Świat</phrase>: 

Pani Marszałek! Panie Prezesie! Wysoka Izbo! Na początek jedna dygresja. Pan poseł, który był sprawozdawcą komisji, pozwolił sobie wypowiadać się tak, jakby prezentował stanowisko komisji, a nie własne albo niektórych posłów. Nie ma czegoś takiego po wysłuchaniu sprawozdania Narodowego Banku Polskiego, jak stanowisko komisji, ponieważ były wygłaszane wyłącznie stanowiska poszczególnych posłów. Pan sprawozdawca był uprzejmy relacjonować tylko te uwagi i te komentarze, które odpowiadały jego mniemaniu, natomiast pominął zupełnym milczeniem inne wypowiedzi. I to jest nieładnie, panie pośle. 

Natomiast przystępując już do meritum sprawy – ustawa o <phrase id="467119">Narodowym Banku Polskim</phrase> stanowi, że podstawowym celem działalności Narodowego Banku Polskiego jest utrzymywanie stabilnego poziomu cen przy jednoczesnym wspieraniu polityki gospodarczej rządu, o ile nie ogranicza to podstawowego celu NBP. W ustawie do zadań Narodowego Banku Polskiego zalicza się także m.in. regulowanie płynności banków oraz ich refinansowanie i działanie na rzecz stabilności <phrase id="467121">krajowego systemu finansowego</phrase>. Wymieniam te zadania dlatego, że w 2008 r. to właśnie te kwestie przykuwały największą uwagę i stanowiły, myślę, jeden z najbardziej istotnych czy zajmujących opinię publiczną problemów. 

W pierwszej połowie roku na plan pierwszy wysuwały się problemy związane ze wzrostem cen. O tym już była mowa, tak że pozwolę sobie do tego nie wracać, do tych czynników, które powodowały wzrost cen, i dlaczego to następowało. Natomiast w odpowiedzi na zmieniające się oceny poziomu inflacji i przewidywaną sytuacją gospodarczą <phrase id="467120">Rada Polityki Pieniężnej</phrase> podejmowała decyzje dotyczące wysokości stóp procentowych. Jednak analizując informacje o polityce pieniężnej za 2008 r., należy pamiętać o opóźnionym oddziaływaniu tych zmian. Tak więc na procesy inflacyjne w roku 2008 miały wpływ wcześniejsze decyzje, natomiast polityka pieniężna prowadzona w roku 2008 czy wprowadzone zmiany mają wpływ na przykład na to, co dzieje się w tej chwili. I jeżeli dzisiaj inflacja zbliżyła się do zakresu czy poziomu dopuszczalnych odchyleń od zakładanego celu inflacyjnego, to jest to m.in. efekt właśnie działań prowadzonych w ramach polityki pieniężnej w 2008 r. I tak, myślę, należałoby to oceniać. 
</document>