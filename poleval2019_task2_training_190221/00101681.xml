<?xml version="1.0" encoding="UTF-8"?>
<document id="00101681">
Panie Marszałku! Wysoka Izbo! Panie Ministrze! Zacznę tak jak część moich przedmówców, od wielkich podziękowań dla przedstawicieli tej ważnej inicjatywy, a szczególnie dla pana <phrase id="467169">Jakuba Płażyńskiego</phrase>. Myślę, że to dobrze, iż są w Polsce ludzie, którzy pamiętają o osobach, które już ponad 20 lat czekają na wypełnienie sprawiedliwości dziejowej, na możliwość powrotu do ojczyzny. Wiele innych narodów, wiele innych narodowości już dawno wróciło, a my od początku lat 90. mówimy, że nas nie stać, że nie można, że może za jakiś czas to będziemy realizować albo za pośrednictwem samorządów. 

Myślę, że wszystkie kluby wypowiadały się dość jednoznacznie i jednoznacznie wspierały tę inicjatywę. Ważna jest, panie ministrze, jasna deklaracja strony rządowej, bez kluczenia, bez pewnego braku odwagi, tak to można określić. Myślę, że macie państwo szansę dziejową. Można się zgodzić z wypowiedziami przedstawicieli, powiem zaskakująco, drugiej strony sceny politycznej, chociażby pan <phrase id="467170">marszałek Borowski</phrase> o tym mówił. Państwo macie szansę, my, autorzy tej inicjatywy, dajemy państwu szansę, aby naprawić to, czego nie udało się zrealizować przez 20 lat. Wykorzystajcie państwo tę szansę i nie mówcie, że nie można tego zrealizować. 

Nie mówcie tego zwłaszcza w sytuacji – nie tej, o której mówił pan <phrase id="467171">poseł Walkowiak</phrase> – chociażby stworzenia nowych 40 tys. etatów za państwa rządów zarówno w samorządzie, jak i w administracji rządowej. To liczba kilkakrotnie większa, panie ministrze, niż liczba osób, które mają możliwość i powinny wrócić do Polski, do swojej ojczyzny. Dziękuję bardzo. (Oklaski) 

<phrase id="467172">Wicemarszałek Jerzy Wenderlich</phrase>: 

Dziękuję panu posłowi. 

O zabranie głosu proszę pana posła Romualda Ajchlera, <phrase id="467174">Klub Poselski Sojusz Lewicy Demokratycznej</phrase>. 

Poseł Romuald Ajchler: 

Dziękuję bardzo, panie marszałku. 

Wysoka Izbo! Sojusz Lewicy Demokratycznej, jak mówił poseł przedstawiciel klubu, poprze projekt ustawy. Uważamy bowiem, że to jesteśmy winni naszym rodakom, że jest to niedopatrzenie, więc należy – Wysoka Izba już wyraziła w wystąpieniach klubowych, że jest za tym – tę sprawę uregulować. Ale nie o tym chciałem mówić. 
</document>