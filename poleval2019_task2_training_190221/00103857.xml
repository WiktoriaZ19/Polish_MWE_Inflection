<?xml version="1.0" encoding="UTF-8"?>
<document id="00103857">
Metody wykorzystujące uczenie pod nadzorem osiągnęły najlepsze wyniki w konkursach Senseval. Są to: 

Podejście oparte na hierarchicznych listach decyzyjnych osiągnęło najlepsze wyniki w zadaniu próby leksykalnej w konkursie Senseval-1 (Yarowsky, 2000). W pracy zostały wykorzystane dwa główne rodzaje cech: współwystępowanie słów w małym i szerszym kontekście oraz <phrase id="484346">relacje syntaktyczne</phrase> wydobyte przy użyciu parsera. Dla cech zostało użyte 5 typów tokenów: słowa, lematy, <phrase id="484349">części mowy</phrase>, <phrase id="484350">klasy słów</phrase>, zapytania/reguły (np. czy słowo jest napisane z dużej litery). 

W konkursie Senseval-2 najlepszy system był oparty na łączeniu klasyfikatorów (Florian et al., 2002). System ten łączy heterogeniczne klasyfikatory (<phrase id="484352">model wektorowy</phrase>, <phrase id="484353">modele Bayesowskie</phrase>, listy decyzyjne) używając cech zbliżonych do użytych w pracy (Yarowsky, 2000). Niewiele gorsze wyniki uzyskał system oparty na uczeniu pamięciowym (IBL, Instance Based Learning) z selekcją cech opartą na metodzie przeszukiwania w przód (Mihalcea, 2003b). 

W Senseval-3 najlepszy system używał klasyfikatora Naive Bayes. Niewiele gorsze wyniki uzyskały metody stosujące regularyzowaną metodę najmniejszych kwadratów (przy wykorzystaniu cech: część mowy słowa niejednoznacznego, małego okna z odnotowanymi częściami mowy, lematem i słowem oraz lematy słów w szerokim kontekście) i SVM (jądra oparte na cechach: sekwencje lematów i części mowy oraz worek słów po redukcji wymiarowości metodą rozkładu macierzy na czynniki osobliwe) (Mihalcea et al., 2004). 

Konkurs SemEval-1 został zdominowany przez systemy wykorzystujące SVM (Pradhan et al., 2007). Najlepszy z systemów poza standardowymi cechami wykorzystywał cechy dziedzinowe wydobyte przy pomocy metody LDA (ang. Latent Dirichlet Allocation) (Cai et al., 2007). 

Powyższa lista metod oczywiście nie wyczerpuje podejść wykorzystujących nadzorowane uczenie maszynowe, które próbowano stosować w problemie UZL. Można się pokusić o stwierdzenie, że większość metod, które odniosły sukces w innych dziedzinach zastosowań była stosowana w dziedzinie UZL. W literaturze można znaleźć dwie prace podsumowujące różnorodność badań przeprowadzonych w dziedzinie: (Agirre I Edmonds, 2006) i (Navigli, 2009). 
</document>