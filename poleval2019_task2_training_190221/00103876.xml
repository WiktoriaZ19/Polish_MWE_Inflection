<?xml version="1.0" encoding="UTF-8"?>
<document id="00103876">
Ojciec z piątku na sobotę miał sen. Wrócił z fabryki, z drugiej zmiany, nieco przed północą. Wsunął się cicho do mieszkania i pod kołdrą położył zmęczone ciało. Pod kołdrą nie było nikogo, bo matka nie żyła od dwóch lat. I zasnął. 

W tym piątkowo-sobotnim śnie śniło mu się, że szedł jak co poniedziałek do kolektury totka. Budka znajduje się na rogu, przy zbiegu <phrase id="299777">Wiśniowej</phrase> i <phrase id="299911">alei Pracy</phrase>… bo to <phrase id="299912">Wrocław</phrase> był… Na klatce spotyka sprzątaczkę (dziwne, że w poniedziałek, a nie w środę – ale sen nie jawa), wymienia z nią poglądy na temat nowego prezydenta i korków na ulicy (ale co tam kobiety wiedzą o polityce). Była godzina dziewiąta rano. Za drzwiami zimny październikowy poranek. Zatłoczona <phrase id="299913">Grabiszyńska</phrase>. Klaksony i smród spalin. Mruczący coś gniewnie pod nosem zasmarkani kierowcy. Wróble ćwierkające nad głowami spóźnionych uczniów i uczennic spieszących do szkoły nr 109. Gołębie robiące z platanów na chodnik. Było tam za tymi drzwiami o dziewiątej w poniedziałek dokumentnie wszystko, co się rusza, fruwa i pełza po tym padole łez. Kiedy zatem ojciec podzielił się swoim smutkiem ze sprzątaczką, wyszedł, skręcił w lewo i nie napotkawszy nikogo ze znajomych, dotarł do kolektury. 

(Jak sen to sen. W naszym bloku mieszkało mnóstwo bezsennych emerytów – teraz już pewnie nie żyją, poza panem <phrase id="300992">Cześkiem</phrase> może, twardy chłop - o dziewiątej rano spacerują z pieskami i żałosnymi kotami na smyczach… Ale mówię, że sen to był – i w tym śnie nie napotkał ani starszej pani z trzeciego w naszej klatce, ani pana <phrase id="299915">Cześka</phrase> z sąsiedniej bramy, ani sióstr bliźniaczek, starych panien, z bramy nr 11… Tak śnił…) 

W kolekturze pan <phrase id="299919">Władek</phrase>: - Dzień dobry, panie <phrase id="299920">Stasiu</phrase>. Jakie w tym tygodniu cyfry obstawiamy? I ojciec zaznaczył. - Może będzie coś, panie <phrase id="299921">Stasiu</phrase> – mówił pan Władek cicho, nie otwierając ust, przez nos chyba (we śnie pryska złudzenie realizmu). Więc mówił pan Władek przez nos czy z brzucha, patrząc spod czarnych jak węgiel brwi czerwonymi jak krew oczyma (ojciec nie potrafił tego wyjaśnić): 

- Będzie coś z tego, panie <phrase id="299924">Stanisławie</phrase>, będzie coś z tego, w rzeczy samej, będziieeeccośśśissteeee… goooobe… ndzieecośśśiiiiiissssssteeeee… 
</document>