<?xml version="1.0" encoding="UTF-8"?>
<document id="00100632">
Długa była droga przeciętnego członka społeczności plemiennej do miejsca kultu czy świątyni. Wynosiła ona w dzisiejszych miarach wiele kilometrów uciążliwej drogi, oderwania od normalnych zajęć. Na to nie każdy i nie na co dzień mógł sobie pozwolić. A z bogami mimo takich czy innych świąt trzeba było mieć codzienny niemal kontakt, trzeba było ciągle się z nimi stykać. Trzeba było składać ofiary, aby ich ubłagać lub im podziękować, trzeba było zasięgnąć wróżby. Wreszcie bogowie to nie tylko figury tkwiące w świątyniach. Ci bogowie tkwili niemal wszędzie. Byli w lasach i na polach, w jeziorach i rzekach, w źródłach, które czasami miały moc leczniczą. Jeśli nie było w pobliżu kapłanów, miejsce ich zajmowali starcy z rodu lub po prostu ojcowie rodzin. Oni składali ofiary i sprawowali wróżby. 

Wróżby odgrywały w życiu <phrase id="40813">Słowian</phrase> dużą rolę. Nie tylko bowiem sprawy osobiste jednostek, ale także sprawy państwowe, jak wyprawa wojenna lub pokój, zależały od wyniku wróżb. Dawało to kapłanom jako wróżbitom znaczną władzę do ręki. Najwięcej uwagi badaczy pociągały wróżby z zachowania się koni. Wiadomo mianowicie, że w <phrase id="40798">Szczecinie</phrase> przy świątyni <phrase id="307056">Trzygłowa</phrase> hodowano wyłącznie do wróżb konia czarnego, w <phrase id="40797">Arkonie</phrase> przy świątyni <phrase id="309859">Świętowita</phrase> — białego . Wyraźnie poświadczony jest też koń wróżący w <phrase id="40799">Radogoszczu</phrase>. Były one otoczone szczególną czcią i opieką, miały nawet osobnych kapłanów do obsługi (w <phrase id="40817">Arkonie</phrase> mógł czasem ten kapłan konia dosiadać). Na tych koniach jeździł niekiedy bóg (Świętowit na nocne walki), ale najważniejszą ich funkcją było wróżenie. Kapłan wbijał najpierw w ziemię kilka włóczni parami, oczywiście w specjalny sposób, raczej niejasno opisany przez kronikarzy, a następnie przeprowadzał przez nie konia. Wróżba uchodziła za pomyślną, jeżeli koń przekroczył wszystkie te przeszkody prawą nogą (tak w Arkonie), albo jeżeli żadnej nie potrącił (tak znów w <phrase id="40800">Radogoszczu</phrase> i <phrase id="40802">Szczecinie</phrase>). W <phrase id="40822">Radogoszczu</phrase> wróżba była ważna dopiero wtedy, gdy się udała po raz drugi, a w Arkonie i <phrase id="40804">Szczecinie</phrase> musiała się udać trzy razy z rzędu. Za te natchnione wysiłki konia pobierała świątynia dziesięcinę z łupów wojennych; za wróżenie prywatne musiała oczywiście zapłacić z własnej kieszeni osoba zapytująca o radę. Trudno przypuścić, aby kapłani zostawili konia bez tresury i polegali tylko na bożym natchnieniu, wypuszczając z ręki tak ważny instrument polityczny. To była, zdaje się, najwyższa klasa wróżb, zwłaszcza zaś wyprawy morskie od nich zależały. Oprócz tego wróżono z napotkanego zwierzęcia (coś jak my z kota), liczono, czy do pary wypadły kreski robione bezmyślnie na popiele rzucano jakieś drewienka z jednej strony białe, z drugiej czarne (w <phrase id="40806">Arkonie</phrase> i <phrase id="40805">Szczecinie</phrase>), jakaś kombinacja zakopywania i rzucania losów wraz z wróżbą z konia była uprawiana w <phrase id="40823">Radogoszczu</phrase>. Za prognostyk służyło ubywanie, większe lub mniejsze, wina w pucharze trzymanym przez posąg <phrase id="81236">Świętowita</phrase> w Arkonie, takim samym też prognostykiem urodzaju był kołacz składany mu w ofierze na święcie żniw. Jezioro Głomaczów złowróżbnie czasem zmieniało barwę, a z jeziora w <phrase id="40808">Radogoszczu</phrase> wychodził przed nadchodzącym nieszczęściem ogromny dzik. W innych stronach <phrase id="40829">Słowiańszczyzny</phrase> nie miały, zdaje się, wróżby tak wielkiego znaczenia, jakkolwiek było ich sporo, sądząc po częstych wzmiankach w źródłach. Wymienia się przeróżne wróżby na Rusi , w Czechach i w Polsce. Synod wrocławski w XIV w. potępia wróżenie z ręki, wosku i ołowiu, ognia i wody. O wiek późniejsze kazanie potępia wróżenie ze snu, z rzucanych losów, z głosów i lotu ptaków, z obserwacji dni, z przyjścia i odejścia ludzi, z ubywania soli. 
</document>