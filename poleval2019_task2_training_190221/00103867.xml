<?xml version="1.0" encoding="UTF-8"?>
<document id="00103867">
Na gruncie <phrase id="484435">języka polskiego</phrase> powstaje wiele prac nad <phrase id="484436">leksyką uczuć</phrase>, które w centrum zainteresowania stawiają <phrase id="484437">metaforyczno-metonimiczny charakter języka</phrase>. Skupiają się one głównie na poszukiwaniu domen źródłowych dla wyrażeń metaforycznych w polszczyźnie, odkrywaniu regularnych motywacji i różnych aspektów uczuć oraz ich modelowego ukształtowania. W ramach tego nurtu najpełniejszego opisu leksyki uczuć w języku polskim dokonała <phrase id="484438">Iwona Nowakowska-Kempna</phrase> (1995, 2000). Materiałem badawczym, który obrała, są polskie związki frazeologiczne (1995), zestawione w kolejnej pracy (2000) z materiałem zaczerpniętym z <phrase id="484440">języka bułgarskiego</phrase>. Badaczka wyznacza ogólne tendencje <phrase id="484441">konceptualizacji uczuć</phrase> w języku polskim, wymieniając kolejne wymiary ich obrazowania oraz <phrase id="484442">modele kognitywne</phrase> związane z odpowiednimi wymiarami. Pierwszym wymiarem jest wymiar przestrzeni (Nowakowska-Kempna 1995: 135-142), w ramach którego funkcjonują kognitywne modele ruchu na zewnątrz, czyli ruchu odśrodkowego wewnątrz ciała człowieka, traktowanego jako pojemnik na uczucia oraz ruch ku wnętrzu. Ruch odśrodkowy ma naturalne przedłużenie w ruchu na zewnątrz ciała podmiotu i przechodzi w ruch ku górze i ku dołowi, które są wyraźnie aksjologizowane w kulturze polskiej i całej tzw. kulturze śródziemnomorskiej. Drugim podstawowym wymiarem jest czas, charakteryzowany metaforycznie za pomocą określeń przestrzeni. Pozwala on wprowadzić rozróżnienie na uczucia-afekty i postawy emocjonalne. Afekty łączą się z krótkimi odcinkami czasu, są krótkotrwałymi zdarzeniami, związanymi z poznaniem emocjonalnym. Badaczka wyróżnia jeszcze wymiary związane z działaniem zmysłów: wymiar wzroku, czasu, słuchu oraz dotyku, a także węchu. 

Podsumowując, autorka stwierdza, że rozumienie uczuć wymaga zwykle następujących operacji: 

projekcji struktury ciała. Nadajemy wtedy uczuciom cechy przedmiotów, substancji sypkich i płynnych, istot żywych, ludzi, zwierząt drapieżnych, przeciwników, z którymi się walczy itp.; 

projekcji orientacji w czasie i przestrzeni, typu przód-tył, wszerz, na zewnątrz, dookoła; 

tła, czyli przywołania gestaltu doświadczeniowego, matrycy domen jako całości; 

rozumienia w terminach kategorii przez rodzinne podobieństwo i efekty prototypowe; 

profilowania informacji ze względu na zdarzenie, obiekt uczucia, podmiot itp.; uwypuklania lub ukrywania informacji przy wyborze domeny kognitywnej czy gestaltu doświadczeniowego (Nowakowska-Kempna 1995: 160). 
</document>