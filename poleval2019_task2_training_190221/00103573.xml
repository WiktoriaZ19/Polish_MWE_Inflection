<?xml version="1.0" encoding="UTF-8"?>
<document id="00103573">
To nasza ławka, można tak powiedzieć. Od pierwszej mszy tu siedzimy. Początkowo <phrase id="299279">Ondricek</phrase> wiercił się, namawiał, żebyśmy poszli bardziej do przodu albo usiedli z boku? Kręcił się, stawał bokiem, mocno wysuwał głowę do przodu. Żeby mi udowodnić, jak bardzo niewygodnie patrzy się na księdza przez kraty. A mnie w kościele duszno. W przedsionku jest trochę chłodniej, trochę wieje. 

Już widzę że <phrase id="299263">Ondricek</phrase> się wyłączył. Oczy rozmarzone, ręce zaplótł na brzuchu. Przestał się rozglądać, to znaczy, że nie słucha. Sprawdzę po Mszy, czy pamięta czytania. Nie będzie wiedział, spojrzy mi prosto w oczy i powie: „<phrase id="301038">Mariczko</phrase> moja, ja nic nie zrozumiałem, tak szybko mówili po polsku. Wiesz, że ja nie wszystko jeszcze rozumiem!” Za tydzień będzie to samo. Czaruje mnie mój Ondricek co niedzielę od tylu lat. 

Tyle czasu… Taki kawał życia. Zawsze tak samo. 

- Ondricku, spóźnimy się! 

-Nie, Mariko, już wychodzę. Mamy jeszcze czas. 

-Znów metro nam ucieknie. 

-Mariczko, zdążymy na pewno. Nie denerwuj się. 

Wychodzimy z domu. Już jest późno, a <phrase id="300437">Ondricek</phrase> jeszcze wraca się po parasol i sprawdza, czy na pewno wyłączył gaz. Idziemy na stację Luka. Musimy jeździć metrem, choć wolę autobus. W metrze <phrase id="300438">Ondricek</phrase> się ożywia. Spotyka znajomych, zagaduje obcych. Nie chce wysiąść. A w autobusie zawsze śpi. 

Po Mszy Ondricek zabiera mnie na obiad do gospody. W tygodniu nie jemy razem, a wieczorami wychodzi na piwo. Nie mogłam się przyzwyczaić. Tłumaczyłam: „<phrase id="301443">Ondricku</phrase>, przecież mamy tylko siebie. Jak możesz mnie dzień w dzień zostawiać?” Wzdychał głęboko, przytulał – i wychodził. W końcu zrozumiałam, taka jest jego czeska dusza, codziennie musi być zlana kuflem piwa, to jak kąpiel, jak oczyszczenie. Nie umie bez tego żyć. 

Na początku próbowałam go zmienić. Kupowałam mu piwo, robiłam gulasz – wszystko na nic. Wypijał, zjadł i tak poszedł. Przestałam z nim walczyć. Przyzwyczaiłam się do samotnych wieczorów. 
</document>