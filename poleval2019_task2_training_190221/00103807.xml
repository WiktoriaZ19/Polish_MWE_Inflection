<?xml version="1.0" encoding="UTF-8"?>
<document id="00103807">
Rozbieżności między aspektem form w BT a aspektem prasłowiańskim (staro-cerkiewno-słowiańskim) sięgają 3040%. Możemy je tłumaczyć [1] niedokładnością metody, podobnie jak czynił to Cybulski w przypadku swojej metody słowotwórczej (trudno oczekiwać, że <phrase id="484180">Psałterz floriański</phrase> odwzorowywać będzie w sposób idealny zapośredniczony u Hieronima oryginał hebrajski – BH), lub [2] faktycznymi odstępstwami stanu średniowiecznego od stanu prasłowiańskiego w zakresie dawnych <phrase id="484182">czasowników aspektualnych</phrase> (TEL DK, TEL NDK). Wydaje się, że bliższe prawdy jest wyjaśnienie [1] – aspekt w BT, będący odbiciem aspektu w BH, niekoniecznie musi zgadzać się w każdym przypadku z aspektem czasownika w Fl I. Określanie rodzaju czynności hebrajskich czasowników na podstawie jedynie tłumaczenia łacińskiego prowadzić musiało od czasu do czasu do odstępstw, do rozbieżności między tłumaczeniem z oryginału (BT) i tłumaczeniem z tłumaczenia (Fl I). 

Ponieważ w zakresie <phrase id="484183">tematu czasu teraźniejszego</phrase> stosunki prasłowiańskie w grupie słów aspektualnych (TEL DK, TEL NDK) są w Fl I zachowane, rozsądnie jest przypuszczać, że i w obrębie form czasu przeszłego aspekt prajęzyka jest utrzymany bez wielkich zmian (w ok. 100%). Oczywiście, rozumowanie to ma walor jedynie probabilistyczny. Żeby określić jednoznacznie znaczenie rodzajowe form <phrase id="484184">czasu przeszłego</phrase> w Fl I musielibyśmy albo odwołać się do metody Krążyńskiej [1974], metody o ograniczonym zakresie zastosowania, albo rozpocząć <phrase id="484185">analizy kontekstowe</phrase> (których tutaj chcieliśmy uniknąć). 
</document>