<?xml version="1.0" encoding="UTF-8"?>
<document id="00101970">
Zaistniałe okoliczności nieodparcie prowokują do przeglądu dzieł innych noblistów. Nie chodzi bynajmniej o okoliczności polityczne, które już od dawna kojarzą się z tytułem " <phrase id="76839">Hańba</phrase> ", lecz o okoliczności przyrody, czyli śnieg - " <phrase id="76840">Śnieg</phrase> ". Nie ujawnię chyba wielkiej tajemnicy, jeśli powiem, że w powieści tej mamy do czynienia z tytułowym <phrase id="473622">opadem atmosferycznym</phrase>. Niewinny ów opad stanowi tło dla wydarzeń tak mało niewinnych jak krwawa prowokacja, przeobrażanie przeciętnych i pokój miłujących obywateli w tchórzliwych fanatyków oraz antyczne konflikty uniemożliwiające osiągnięcie miłosnego szczęścia. To, oczywiście, wszystko w uproszczeniu, bowiem pan <phrase id="76841">Pamuk</phrase> z pełną rezygnacji melancholią opisuje prostą w sumie historię w całym bogactwie składających się na nią motywów, błędów, zwycięstw i porażek, co więcej, udaje mu się utrzymać przy tym zainteresowanie osoby czytającej. W historii tej nikt nie jest górą, nic też nie jest do końca usprawiedliwione, niewinność intencji to przykrywka, jak śnieg, który tymczasowo zasłania i uniemożliwia, ale w końcu stopnieje i przestanie się liczyć. Bardzo fajna książka o ludziach, którzy wszyscy na raz chcą mieć rację co do tego, jak inni powinni żyć. I o kilku, którzy wcale takiej racji mieć nie chcą. Genialna melancholia. 
</document>