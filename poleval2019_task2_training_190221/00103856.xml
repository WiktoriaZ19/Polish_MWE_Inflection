<?xml version="1.0" encoding="UTF-8"?>
<document id="00103856">
W celu pokrycia jak największego zakresu słownictwa, jako podstawowe kryterium wyboru zostało przyjęte <phrase id="484335">kryterium częstościowe</phrase>. W dwóch przypadkach zostało dopuszczone odstępstwo od niego. Po pierwsze, do zbioru słów oznaczanych automatycznie zostało włączonych 13 polisemicznych słów użytych we wcześniejszych badaniach (Baś et al., 2008; Broda et al., 2010b). Są to: agent, automat, dziób, język, klasa, linia, pole, policja, powód, sztuka, zamek, zbiór i zespół. Po drugie, aby zapewnić różnorodność i reprezentatywność w obrębie <phrase id="484337">polisemicznych słów</phrase> została dopuszczona możliwość wyboru słów rzadszych, ale reprezentujących inne <phrase id="484338">zjawiska leksykalne</phrase>. 

W pierwszej kolejności należało wyznaczyć częstość słów, czyli stworzyć słownik unigramowy. Słownik ten został utworzony z dużej liczby tekstów, w skład których wchodzi: <phrase id="484340">Korpus IPI PAN</phrase> (Przepiórkowski, 2004), <phrase id="484341">Korpus Rzeczpospolitej</phrase> (Weiss, 2008), polska edycja Wikipedii, duży zbiór dokumentów ściągniętych z Internetu, w skład którego wchodzą m.in. ustawy sejmowe, portale internetowe, blogi i różnorodne duże dokumenty tekstowe. Razem korpus zawiera 1370857773 tokenów. Następnie wszystkie słowa zostały podzielone na kategorie określające ilość różnych znaczeń. Interesującym podziałem jest podział na słowa mające od 2 do 12 znaczeń (każda liczba jest osobną kategorią) i słowa mające co najmniej 13 znaczeń. Liczba znaczeń została zaczerpnięta ze Słowosieci i w niektórych przypadkach ze <phrase id="484343">Słownika Języka Polskiego PWN</phrase> (SJP). Dla każdej kategorii zostało wybranych 1000 najczęstszych rzeczowników. Należy zaznaczyć, że podział ten jest jedynie formą przetwarzania wstępnego i służy jedynie do ograniczenia zakresu przeglądanego słownictwa. 

Różnorodność zjawisk leksykalnych została przybliżona w ramach badań poprzez wykorzystanie informacji nt. polisemii i homonimii. Słowo może mieć różną liczbę znaczeń homonimicznych i odcieni znaczeniowych, jednak każda kombinacja tych dwóch parametrów może reprezentować różne problemy dla metod maszynowego uczenia. Dlatego wstępnie wybrane słowa zostały podzielone na kubełki oznaczone jako homonimiczne (Hx, gdzie x to liczba różnych znaczeń o charakterze homonimicznym), polisemiczne (Oy, gdzie y to różna liczba znaczeń polisemicznych) i mieszane (My-x). Podział ten będzie nazywany podziałem na kategorie semantyczne. 
</document>