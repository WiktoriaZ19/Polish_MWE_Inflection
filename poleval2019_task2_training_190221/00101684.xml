<?xml version="1.0" encoding="UTF-8"?>
<document id="00101684">
Dobrze widzimy, że niestety nie udało się tego protokołu zastosować do dnia 1 grudnia 2010. Procedujemy w <phrase id="467202">Wysokiej Izbie</phrase> projekt ustawy, który umożliwi dołączenie do tego protokołu, a chcę przypomnieć, że już w czerwcu 2010 r. polski Sejm postanowił, w jakim trybie zostanie wyłoniony dodatkowy eurodeputowany. Przypominam również, że toczyła się dyskusja w <phrase id="467201">Komisji do Spraw Unii Europejskiej</phrase> na temat kolejności i procedury. Były różnego rodzaju wątpliwości. Wysoki Sejm zdecydował o takiej właśnie. 

Art. 1 tego protokołu podkreśla, że na okres pozostający od dnia wejścia w życie niniejszego artykułu do końca kadencji 2009–2014 oraz w drodze odstępstwa od art. 189 akapit 2 i art. 190 ust. 2 Traktatu ustanawiającego <phrase id="467203">Wspólnotę Europejską</phrase> oraz od art. 107 akapit 2 art. 108 ust. 2 Traktatu ustanawiającego Europejską Wspólnotę Energii Atomowej, które obowiązywały podczas wyborów do <phrase id="467204">Parlamentu Europejskiego</phrase> w czerwcu 2009 r., a także w drodze odstępstwa od liczby miejsc przewidzianych w art. 14 ust. 2 akapit 1 <phrase id="467205">Traktatu o Unii Europejskiej</phrase>, do istniejących 736 miejsc dodaje się 18, zwiększając tym samym tymczasowo do końca kadencji 2009–2014 całkowitą liczbę miejsc w Parlamencie Europejskim do 754. W tym oczywiście zawiera się wynegocjowane 1 miejsce dla Polski i – nienależne im – miejsce dla Włoch. Przypominam, że projekt decyzji Parlamentu Europejskiego nie przewidywał zwiększenia liczby mandatów dla Włoch. Dodatkowe miejsce zostało im przyznane przez <phrase id="467207">Radę Europejską</phrase> 19 grudnia 2007 r. poprzez modyfikację traktatu polegającą na dodaniu do całkowitej liczby miejsc w Parlamencie Europejskim stanowiska przewodniczącego Parlamentu Europejskiego, czyli 750 + 1. Jednocześnie ta liczba mieści wspomnianą już liczbę 3 niemieckich eurodeputowanych. 

Zmiana wprowadzona do traktatu z Lizbony mówi, że liczba eurodeputowanych z jednego kraju nie może przekraczać 96. Wiemy, że Niemcy mają ich 99, stąd liczba eurodeputowanych w okresie przejściowym to 757. 

Jeżeli chodzi o skutki tych decyzji przejściowych, to dla nas skutkiem prawnym i politycznym jest zwiększenie o 1 osobę, o 1 deputowanego mającego reprezentować nas w Parlamencie Europejskim. Kiedy mówimy o skutkach finansowych, mamy na myśli naszą partycypację w składce do budżetu Unii Europejskiej, która wynosi 3%. 

<phrase id="467206">Prawo i Sprawiedliwość</phrase>, pomijając dyskusje prowadzone na posiedzeniu Komisji do Spraw Unii Europejskiej, opowiada się za tymże projektem ustawy. Dziękuję bardzo. 
</document>