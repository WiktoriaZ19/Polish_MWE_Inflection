<?xml version="1.0" encoding="UTF-8"?>
<document id="00103542">
ADAM 

To nawet po ścianach i suficie biegał?! Coś takiego! 

ALA 

Czego chcesz? 

ADAM 

(usiłując ją rozbawić) Przyszedłem, żebyśmy uzgodnili moje kontakty ze zwierzętami. A tak poważnie: dzień taki piękny, więc pomyślałem, że wezmę walizki na spacer, a że byłem akurat w pobliżu to wpadłem. 

ALA 

Może i kiedyś twoje żarciki na mnie działały, ale teraz już nie. 

ADAM 

Spróbować zawsze można. 

ALA 

Powiedziałam ci, że nie chcę cię więcej oglądać. Mam ci to dać na piśmie?! Wyprowadziłeś się to nie wracaj! 

(podchodzi do stołu i zaczyna przewracać papiery) 

ADAM 

Po pierwsze, wcale się nie wyprowadziłem – to ty mnie spakowałaś i kazałaś się wynosić. Po drugie, wyszedłem, żeby dać ci czas na ochłonięcie – zostając, tylko pogorszyłbym sytuację. Po trzecie, spędziłem ostatnie tygodnie na samotnych rozważaniach w hotelu i wróciłem, żebyśmy spokojnie porozmawiali… skoro już ochłonęłaś. Po czwarte… -wyglądasz zniewalająco! 

ALA 

(dalej szperając w papierach) Ale ja nie mam już o czym z tobą rozmawiać. Wszystko, co miałam ci do powiedzenia, powiedziałam. 

ADAM 

Alinka! Popatrz na mnie. Proszę cię… Ja wszystko rozumiem. Wiem, że jesteś zła… wściekła. 

ALA 

Nie! Nic nie rozumiesz! 

ADAM 

(podchodzi do niej) Proszę cię. Daj mi się wytłumaczyć. Wysłuchaj mnie przynajmniej (łapie ją za łokieć) Nie mam już prawa do obrony? 

ALA 

(spokojnie, acz stanowczo oswobadzając się z uścisku) A co tu tłumaczyć? Uważam nasze małżeństwo za zakończone i mam zamiar wnieść o rozwód. Kropka. 

ADAM 

Rozwód? 

ALA 

Mam ci przeliterować? 

ADAM 

Kochanie, ja sobie wszystko przemyślałem. Wiem, że zawiniłem. Ale to już przeszłość! Ta kobieta nic dla mnie nie znaczyła. Wierz mi! To była… chwilowa żądza! Jakieś opętanie. Wciągnęło mnie, jak… w jakiś wir w rzece. Nawet nie wiem jak to się stało! To była sama cielesność, żadnych głębszych uczuć (milknie) 

ALA 

Skończyłeś? Rozumiem, że teraz powinnam rzucić ci się na szyję i podziękować, że się w niej nie zakochałeś, tylko ją po prostu dupczyłeś! Powiedz mi, czy istnieje jakiś poradnik dla facetów typu: Kit dla żony na różne okazje? Tam wyczytałeś to: ona nic dla mnie nie znaczy!; to była tylko przygoda!; tylko cielesność!; nie było w tym nic z duchowości; zupełnie nic nas nie łączyło, w przeciwieństwie do tego, co jest miedzy nami… Wiesz, co? Daruj sobie! 

ADAM 

Ale to prawda! Ala, proszę cię! Porozmawiajmy. Bądź rozsądna. Poddajesz się tylko emocjom. 

ALA 

Rozsądna?! Tak! Rozsądna! JA to powinnam myśleć górną częścią ciała, choć TY ograniczasz się do dolnej! Ty to możesz dać się ponieść emocjom, wpakować się w romans z niemal rówieśnicą twojej córki, chodzić z nią do łóżka, nie zastanawiając się nad konsekwencjami, ale Ala musi być rozsądna! Nie, do cholery!! Wyobraź sobie, że Ala też wpadła w wir w rzece. Tak! Porwała mnie Huang-ho. 

ADAM 

Huang- ho? 

ALA 

(idąc w stronę sypialni) Huang-ho. Żółta rzeka. Żółty jest symbolem zdrady, fałszu, bezwstydu i wrogości. I teraz płynę w rzece twoich kłamstw i sama aż się burzę od tej żółci! 
</document>