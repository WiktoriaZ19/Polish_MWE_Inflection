<?xml version="1.0" encoding="UTF-8"?>
<document id="00103580">
Czas mijał, pędziły elektrony po orbitach atomów w zegarach <phrase id="299707">Sarkofagu</phrase>. <phrase id="300315">Ur</phrase>, jakie znała <phrase id="299703">Alienor</phrase>, już nie istniało. <phrase id="357169">Wielki Kapłan</phrase> od stu lat już nie żył, od osiemdziesięciu lat nie żyły matrony - siostry <phrase id="309295">Inany</phrase>, od pięćdziesięciu lat nie żył nikt, kogo znała, kogo kochała, z kim dzieliła myśli i uczucia. Ani ojciec <phrase id="299702">Enmaker</phrase>, ani ukochana matka, ani rodzone siostry ni brat. Pozbawiły ją tego Prawo i Polityka. 

Zdana na łaskę <phrase id="309306">Inany</phrase> sunęła w przestrzeń w stronę układu Oblubieńca. 

Śniła na zmianę jeden z siedmiu snów. 

*** 

SNY 

Śni mi się, że jestem na wysokiej białej górze, która wyrasta ponad chmury i wiatr. W srebrnym ogrodzie, na który pada tylko światło gwiazd. Liście bukowych drzew porywa szept mgieł. Każdy upadek liścia żegnam łzą. 

W tym śnie nie czuję lęku tylko cichą błogość. Nie boję się tak stać naga na zielonym runie otoczona ogrodem z buków. Złoto mych włosów zaplątuje się w smugi wilgoci. Wiem, że oglądam śmierć moich bliskich w zwierciadle sennego widziadła. 

*** 

Śni mi się też, że stoję nad brzegiem czystego morza. Osamotniona po zejściu z białej góry. Fale rytmicznie uderzają w srebrzysty brzeg. Śpiewam tren, łzy już wyschły. Lubię ten sen. 

*** 

Trzeci sen to marzenie o <phrase id="309307">Inanie</phrase>. Weszłam na szczyt zigguratu w <phrase id="300308">Ur</phrase>, <phrase id="300307">Wielki Kapłan</phrase> wychodzi ze świątyni, za nim służki-siostry, niosąc hybrydowy mózg. Kapłan zdradza mi sekret substratu centralnej jednostki. Od tej chwili staję się siostrą bogini. Od tej chwili bogini staje się moją siostrą. 

*** 

Nie wszystkie sny, niestety, są snami uspokojenia. Śnię bowiem katastrofę i płomienie Sarkofagu. Rozpada się na pół kokon jedwabny. Z najgłębszej komnaty wylatuje nagie ciało bez głowy. Krzyczę: - <phrase id="309299">Inano</phrase>, Siostro ma, Opiekunko, Pani z Ur, uratuj mnie! Ale nikt nie słyszy moich słów, bezgłośnych w próżni. Bataliony bojowych -botów leżą pokotem pokonane na korytarzach statku. Przepalony pancerz kokonu pali się beztlenowym ogniem. Nagie ciało Alienor odlatuje w pustkę. Nie ocaliła jej Inana wszechmogąca. 

Wiem, że nie wszystkie Oblubienice docierają do krańca swej podróży, dlatego ten sen jest najbardziej przykry ze wszystkich… 

*** 

Piąty sen śni mi się coraz częściej. To sen z dzieciństwa. Z królewskiego dworu Akkadu. Przechadzamy się pod portykiem króla Gilgamesza, tam i sam, ja i moje rodzeństwo. Nagle dźwięk: - Alienor. 

Woła mnie matka. 

Potem wszystko się zaciera. 

Początkowo sen był dłuższy, lecz z biegiem lat się skracał. Już nie pamiętam, ile miałam rodzonych sióstr, ilu braci, zapomniałam nawet imienia matki i dlaczego mnie woła? Z czasem sen ten stał się moim koszmarem. Boję się, że skróci się tak bardzo, że nie będę już wiedzieć, gdzie i kim jestem. Nie będę wiedziała, kogo, kto i po co woła… Że umysł mój zagubi się na ścieżkach gwiazd. Jestem pewna, że wtedy nadejdzie koniec, a mój srebrny liść opadnie na zielone runo. 

O, Inano, strzeż moich myśli. 

*** 

Raz czy dwa śniłam o bogu <phrase id="309074">Dumazzim</phrase>. Sprzed jego zejścia do Podziemi. Pomagałam mu sadzić srebrne drzewa bukowe. Modliliśmy się o deszcz. 

*** 

Jest wreszcie sen, w którym śni mi się <phrase id="299885">Oblubieniec</phrase>. Jest piękny i szlachetny jak inni Hitti. Ma granatowe oczy, w których tlą się gwiazdy. Obejmuje mnie ciepłym ramieniem i wspomnienie o zimnie mojej lodowej komnaty w <phrase id="299715">Sarkofagu</phrase> odchodzi. Robi mi się ciepło. Jak w tamtym śnie o mnie i moim kochanku Dumazzim. Pod koniec tego snu myślę, że gdybym tylko zechciała, mogłabym się obudzić… 
</document>