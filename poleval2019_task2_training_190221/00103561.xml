<?xml version="1.0" encoding="UTF-8"?>
<document id="00103561">
Z łazienki wychodzi Roma. Wyciera głowę ręcznikiem. Nie widzi rodziców 

ROMA: Wzięłam sobie ręcznik. No to lecę. Pa. Trzymaj się. 

Roma rzuca ręcznik na kanapę i szybko wychodzi. Rodzice przyglądają się jej krytycznie. 

MATKA: Myślałam, że stać cię na coś więcej. 

OJCIEC: Wygląd o niczym nie świadczy. 

MATKA: Właśnie, że bardzo dużo można się po wyglądzie dowiedzieć. Nie tak wyobrażałam sobie moją synową. 

OJCIEC: Nie narzekaj. Przynajmniej to kobieta. Nie pamiętasz czego się bałaś, jak był mały i bawił się lalkami? 

MATKA: Nie przypominaj mi. 

OSKAR: (krzyczy wściekły) Przestańcie do cholery wtykać nos w nie swoje sprawy! 

MATKA: Jak ty się odzywasz do ojca?! A szczególnie teraz, kiedy nie zostało zakończone badanie DNA i nawet nie wiadomo, czy w ogóle wrócimy do kraju, a jeżeli, czy to na pewno będziemy my. Pamiętaj, że chcemy mieć tradycyjny pogrzeb. Cokolwiek uda się tam zebrać z podłogi i ścian. 

OJCIEC: Nie zawracaj mu teraz głowy takimi sprawami. I tak się chłopak ledwo trzyma. 

MATKA: Zadałam mu pytanie. Niech mi odpowie. Zawsze kiedy zaczynaliśmy poważnie rozmawiać okazywało się, że on nic nie wie. Ani czego naprawdę chce, ani nawet tego, kim jest. 

OSKAR: Myślicie, że nie chciałem wiedzieć kim jestem?! Chciałem! Naprawdę chciałem. Ale kiedy się sobie przyglądałem z boku, widziałem małego człowieczka, którego każdy ruch da się przewidzieć. Plastikowy robocik w obozie koncentracyjnym z klocków Lego. Mogłem z sobą wytrzymać tylko wtedy, gdy ten obraz się zacierał. 

MATKA: Wiesz o czym on mówi?! 

OJCIEC: Nigdy nie chciałaś go zrozumieć. Ja przynajmniej próbuję. I nie krzycz na niego. 

MATKA: Przecież nie krzyczę. Możesz mi wyjaśnisz, o co mu chodzi? 

OJCIEC: Może miał dość tego twojego nalegania, tego oczekiwania, że będzie taki jak ty? 

MATKA: Mógł być kim chciał, ale on nigdy nie potrafił się na nic konkretnego zdecydować. Dlatego na tym swoim spadochronie... 

OJCIEC: (przerywa) Paralotni. 

MATKA: Na tej swojej paralotni uciekał od życia. Tak jak ty. 

OJCIEC: Ja?! Jak ja mogłem uciekać?! Z łańcuchem na szyi? 

MATKA: Teraz mi o tym mówisz?! Po tylu latach małżeństwa?! Jak ci było ze mną źle, trzeba się było rozwieść. 

OJCIEC: Czasem o tym myślałem. Gdyby nie Oskar... 

MATKA: Aha! Poświęcałeś się dla dziecka! Ciekawe jak sam dałbyś sobie radę? 

OJCIEC: Naprawdę myślisz, że nie miałem szans u innych kobiet? Gdyby Oskar nas nie słuchał, powiedziałbym ci. 

OSKAR: Pochować was oddzielnie? 

OJCIEC: Oszalałeś?! 

MATKA: Ten to jak coś powie! 

OJCIEC: Miejsce na cmentarzu mamy wykupione. O koszty pogrzebu nie musisz się martwić. Dostaniesz po nas sporo pieniędzy. 

MATKA: My już nie potrzebujemy. 

OJCIEC: Okazuje się, że jednak można się bez nich obejść. 
</document>