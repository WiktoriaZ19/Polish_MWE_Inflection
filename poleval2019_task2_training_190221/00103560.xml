<?xml version="1.0" encoding="UTF-8"?>
<document id="00103560">
Lena zaczyna nucić fragment „Habanery”. Oskar włącza się po chwili: 

OSKAR: Jogurt Mniam, 

ach jogurt Mniam 

najlepszym z jogurtów, które znam. 

Jogurt Mniam, 

ach jogurt Mniam 

niezastąpiony dla karmiących mam. 

LENA: Zrobiłeś kolosalne postępy. 

OSKAR: Dziękuję. 

LENA: Nie ma powodu, żebyś dłużej z nami zostawał. 

OSKAR: (zaskoczony) Słucham? 

LENA: Możesz wracać do domu. 

OSKAR: Muszę się leczyć. 

LENA: Jesteś zdrowy. Wypis, recepty, lekarstwa, ubrania i zaświadczenie o wyzdrowieniu dostaniesz w dyżurce. 

OSKAR: Mam sobie tak po prostu iść? 

LENA: Właśnie tak. W izbie przyjęć czekają już następni pacjenci. Na badania kontrolne wezwiemy cię. Przepraszam, muszę iść. 

Lena, zmęczona trudną dla niej rozmową, szybko odchodzi. Oskar nie wie, co ma robić. Wychodzi. Pojawiają się Roma i Piotr, konwersujący bezgłośnie z kukłami. Słychać psychodeliczną muzykę. Roma i Piotr odchodzą. 

Po długiej chwili pojawia się Oskar z walizką, gotowy do drogi. Rozgląda się bezradnie. Zaczyna wychodzić, gdy pojawia się Jarek z dużą kopertą w dłoni. Podaje ją Oskarowi. 

JAREK: Sylwia powiedziała, żeby ci to dać, jak będziesz wychodził. 

Oskar odkłada walizeczkę. Otwiera kopertę, z której wypada kilkanaście listów w oddzielnych kopertach i zapisana kartka, którą Oskar czyta. 

OSKAR: (czyta na głos) „Oskar. Słyszałam, że dzisiaj wychodzisz. Nie mogę już dłużej czekać. Wiele miesięcy łudziłam się, że ktoś przyjdzie i mnie wysłucha i będę znowu miała na okładkach swoje zdjęcia. Opinia publiczna musi się wreszcie o mnie dowiedzieć. Wrzuć te koperty do skrzynki. Każda trafi do innej gazety, zgodnie z wypisanymi adresami. Dziennikarze znajdą tam wszystkie niezbędne informacje, które.... ” (do Jarka) Kiedy ci to dała? 

JAREK: Kilka minut temu. 

OSKAR: Gdzie jest teraz? 

JAREK: Nie wiem. 

OSKAR: (krzyczy) Sylwia! 

Jarek orientuje się w grozie sytuacji i również zaczyna nawoływać. 

JAREK: Sylwia! 

Oskar i Jarek, a potem reszta pacjentów, a w końcu Lena, biegają do scenie oraz jej zapleczu w poszukiwaniu Sylwii. Oskar przesuwa parawan, odsłaniając wisielca - Sylwię (może być kukła) w charakterystycznej, żółtej kurteczce. 
</document>