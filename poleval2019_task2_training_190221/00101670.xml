<?xml version="1.0" encoding="UTF-8"?>
<document id="00101670">
Kolejny problem stanowi zmiana <phrase id="467095">systemu kar</phrase>. Uważamy, że przyjęty w projekcie system kar nie pozostaje w żadnym związku z kondycją finansową, z przychodami podmiotów. Przyjęcie jednolitych kar w wysokości do 750 tys. i 100 tys. za nieprzeprowadzenie szkoleń nie jest skuteczne w takim samym stopniu dla podmiotów małych, które takimi budżetami w ogóle nie dysponują, co może grozić ich ruiną – np. kara 100 tys. dla stowarzyszenia za nieprzeprowadzenie szkoleń – jak w przypadku dużych instytucji, dla których może to być na tyle nieistotne, nieodczuwalne, że będzie się im opłacało nie wywiązywać z przepisów ustawy i ponieść taką karę. A więc system zaproponowanych kar jest niewspółmierny, dlatego proponujemy powrót do systemu procentowego i odejście od kwotowego. 

Ustawa ogranicza <phrase id="467103">wolność obywateli</phrase>. Może w tym momencie Wysoka Izba w niewystarczającym stopniu zdaje sobie z tego sprawę, dlatego uważamy, że wyniki jej działania, stosowania, powinny być przedmiotem sprawozdania głównego inspektora, przedkładanego Sejmowi, co także zgłaszaliśmy. (Dzwonek) 

Już kończę, panie marszałku. 

(Przewodnictwo w obradach obejmuje wicemarszałek Sejmu Stefan Niesiołowski) 

<phrase id="467099">Wicemarszałek Stefan Niesiołowski</phrase>: 

Proszę spokojnie kontynuować. 

Poseł Gabriela Masłowska: 

Sądzimy, że 14-dniowy termin wejścia w życie ustawy jest nierealny, zwłaszcza dla podmiotów, które dotychczas nie były objęte jako instytucje obowiązane. Dlatego zgłosiliśmy w czasie prac podkomisji poprawkę, która niestety została odrzucona. Mam nadzieję, ponieważ przedstawiciele <phrase id="467101">Ministerstwa Sprawiedliwości</phrase> w efekcie przyznali nam rację, że nastąpi zmiana stanowiska rządu. Dlatego po raz kolejny dzisiaj składam stosowną autopoprawkę. Instytucje finansowe miały kilkuletni okres vacatio legis. Nie możemy drobnych podmiotów stawiać wobec takich wymagań, że w ciągu 14 dni muszą się dostosować do wymogów tej ustawy. 

Te i inne zapisy ustawy, albo ich brak, skłaniają nas do stwierdzenia, że ustawa pociągnie za sobą znaczny wzrost kosztów operacyjnych podmiotów jako instytucji obowiązanych, przy nieproporcjonalnie niskich efektach wychwytywania przypadków prania pieniędzy. Od uwzględnienia wniosków mniejszości przedłożonych przez klub <phrase id="467102">Prawo i Sprawiedliwość</phrase> będziemy uzależniać poparcie dla ustawy o praniu pieniędzy. Dziękuję bardzo. 
</document>