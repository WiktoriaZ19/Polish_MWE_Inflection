<?xml version="1.0" encoding="UTF-8"?>
<document id="00104107">
<phrase id="484546">Algorytm WMBT</phrase> zakłada, że korpus uczący zawiera przyporządkowanie każdemu segmentowi zbiorów możliwych interpretacji morfosyntaktycznych (wynik <phrase id="484547">analizy morfosyntaktycznej</phrase>), a jedna spośród tych interpretacji oznaczona jest jako właściwa (wzorcowa). Znakowanie za pomocą wyuczonego modelu wymaga przeprowadzenia segmentacji i wykonania analizy morfosyntaktycznej -- poniższy opis <phrase id="484548">algorytmu działania tagera</phrase> (punkt 2.7.2) zakłada, że proces ten został już wykonany, a więc segmentom z korpusu wejściowego przypisano już wskutek analizy morfosyntaktycznej zbiory możliwych interpretacji morfosyntaktycznych. Opisywana w tym punkcie podstawowa wersja algorytmu WMBT zakłada, że tager zawsze wybiera jedną z dostępnych interpretacji, tj. nie może dodać interpretacji, której pośród przypisanego zbioru nie było. 

Algorytm parametryzowany jest zbiorem cech. Cecha rozumiana jest jako funkcja przekształcająca kontekst danego segmentu (niewykraczający poza granice zdania) w <phrase id="484550">wartości symboliczne</phrase> (por. s. 27). Przykładowo, prostymi cechami mogą być funkcje zwracające formę wyrazową segmentu analizowanego, formę wyrazową segmentu poprzedzającego segment analizowany itp. Podobnie można zdefiniować cechy pobierające wartości klasy gramatycznej czy wartości podanych atrybutów. Warto tutaj podkreślić, że tego rodzaju cechy mogą również zwracać wieloelementowe zbiory symboli, jeśli na danym etapie ujednoznaczniania segmentowi przypisanych jest kilka możliwych tagów. W opisywanym tutaj algorytmie wartości zwrócone przez cechy traktujemy jak symbole niepodzielne, tj. pytamy jedynie o równość dwóch wartości cech, nie rozpatrujemy zaś relacji typowych dla zbiorów, takich jak podzbiór czy niepuste przecięcie. Dzięki temu możliwe jest wykorzystanie cech będących funkcjami o różnych przeciwdziedzinach bez konieczności uprzedniego definiowania tych przeciwdziedzin. Rozpatrywać będziemy też cechy będące bardziej złożonymi funkcjami, np. predykaty sprawdzające, czy segmenty sąsiadujące z segmentem analizowanym mają tę samą wartość przypadka, liczby i rodzaju. Proponowany przez nas zestaw cech omawiamy w punkcie 2.7.3. 

Parametrami algorytmu są również parametry samego klasyfikatora pamięciowego, takie jak liczba sąsiadów i funkcja podobieństwa, oraz pomocnicza wartość F określająca długość listy najczęstszych form wyrazowych pozyskiwanej z korpusu uczącego (lista służy jako dodatkowa informacja, do której mogą odwoływać się cechy). 
</document>