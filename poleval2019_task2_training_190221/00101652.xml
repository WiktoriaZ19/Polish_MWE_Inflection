<?xml version="1.0" encoding="UTF-8"?>
<document id="00101652">
Zacznę może od próby likwidacji ponad 500 miejsc pracy w Wojskowym Zakładzie Remontowo-Budowlanym w Jarosławiu. Decyzja ta została podjęta w ubiegłym roku przez koalicję rządzącą w wyniku uchwalenia złej ustawy. Ustawa ta miała na celu w szczególności likwidację, jak wspomniałem, ponad 500 miejsc pracy. Mamy trudności z budżetem, z wpływem środków do <phrase id="466946">budżetu państwa</phrase>, mamy, jednym słowem, kryzys. Nie rozumiem więc tego, jak można w ten sposób zarządzać finansami. Nie rozumiem, dlaczego minister finansów chce zlikwidować <phrase id="466948">Wojskowy Zakład Remontowo-Budowlany w Jarosławiu</phrase>. Przecież aby to zrobić, musi wyłożyć 15 mln zł. Nie rozumiem tego, przecież ten zakład wpłaca do budżetu państwa 400 tys. zł miesięcznie z tytułu podatków i ZUS. Tenże zakład wpłaca również do budżetu miasta Jarosławia, do pana burmistrza, podatek od nieruchomości, podatek od środków transportowych. Jakie więc korzyści dla państwa przyniesie wprowadzenie w życie tej decyzji, którą podjęto w wyniku ustawy? Powiem więcej. Jeśli zlikwidujemy ponad 500 miejsc pracy, to te wszystkie osoby pójdą do Powiatowego Urzędu Pracy w Jarosławiu i trzeba im będzie dać tzw. kuroniówkę, czyli zasiłek dla bezrobotnych. Państwo poniesie koszty. Pytam: Czy zostało to przemyślane? Pośpiech w podejmowaniu takich niedobrych ustaw doprowadzi do tego, że więcej stracimy, niż zyskamy. Jest to dla mnie naprawdę niezrozumiałe. 

Spotkaliśmy się dzisiaj w <phrase id="466951">Ministerstwie Infrastruktury</phrase> z panem wiceministrem Jankowskim. Powiedział, że jeśli chodzi o sprawę, z którą się do niego zwróciliśmy, zrobi wszystko, co w jego mocy. Sprawa ta dotyczy PKP Cargo. W Żurawicy trwa protest głodowy. Nie wiem, czy dzisiejsza dyskusja, jaką odbyliśmy z panem ministrem, przełoży się na dobre rozwiązania w tej sprawie. Prawdopodobnie nie będzie to łatwe. Czy ta kolejna sytuacja, utrata przez mieszkańców powiatu przemyskiego miejsc pracy, doprowadzi do zasilenia budżetu? Myślę, że nie, bo są to takie same konsekwencje i skutki, jak te, o których wcześniej powiedziałem. Przecież do takiej drastycznej decyzji zmusiła tych ludzi ich trudna sytuacja. Oni nie wiedzą, ilu z nich ich zostanie zwolnionych, czy będzie to 100, 200, 300 czy 500 osób. 
</document>