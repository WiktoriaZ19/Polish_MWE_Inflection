<?xml version="1.0" encoding="UTF-8"?>
<document id="00101655">
Wysoka Izbo! To wszystko są powody, dla których należy odwołać pana ministra. Fakt, że doszło do zapaści w <phrase id="466972">Siłach Zbrojnych</phrase>, uważam za udowodniony. To, że to były błędne decyzje, z których pan minister, choć miał taką możliwość, nie potrafił się wycofać, też uważam za udowodnione. 

<phrase id="466978">Wysoka Izbo</phrase>, pan minister niejednokrotnie na posiedzeniach Komisji Obrony Narodowej ganił posłów opozycji, że nie znają podstaw sztuki wojennej, a on te arkana był posiadł. Jeśli chodzi o <phrase id="466973">traktat „O wojnie”</phrase> Clausewitza, na którym wychowują się wszyscy oficerowie, to w części 8 Clausewitz pisze, omawiając te zasadnicze relacje między siłami zbrojnymi i wodzem naczelnym, rządem, ministrem obrony narodowej, tak: „Wspaniała tęga głowa i silny charakter to cechy niezbędne ministra wojny – bo wtedy był minister wojny – jeśli chodzi o znajomość spraw wojskowych, to te braki można z łatwością uzupełnić”. Otóż pan minister Klich nie ma ani tęgiej głowy, ani silnego charakteru. (Wesołość na sali, oklaski) I to są powody, dla których należy go odwołać, bo to doprowadziło do zapaści w Siłach Zbrojnych i do czarnej serii katastrof. I od tej odpowiedzialności pan się nie wymiga. 

Sądzę, że dobrze, iż jest już pan premier, bo, panie premierze, coś z tym panem ministrem trzeba zrobić. (Wesołość na sali) Najlepiej teraz, bo zapewne za parę tygodni pan też to zrobi. (Oklaski) Ale jeżeli pan tego nie zrobi teraz bądź Wysoka Izba tego nie zrobi teraz, to znaczyć będzie tyle, że politycznie to, co w tej chwili pan minister Klich robi, będzie akceptować i chwalić po to, żeby zdezawuować go po paru tygodniach. 

(<phrase id="466976">Poseł Stefan Niesiołowski</phrase>: Nie twoje zmartwienie.) 

Czyli zapewne pan premier, tak czy tak, będzie musiał publicznie zjeść kapelusz. Może to zrobić teraz. Przecież o małym fiacie w PRL-u mawiano, że jest niebezpieczny nawet w przedpokoju, a pan <phrase id="466977">minister Klich</phrase>, jeśli będzie w Siłach Zbrojnych, nawet w areszcie wojskowym pod strażą profosa, nadal będzie niebezpieczny dla Sił Zbrojnych. (Poruszenie na sali) W związku z tym należy go stamtąd wyprowadzić. 
</document>