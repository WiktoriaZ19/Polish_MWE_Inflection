<?xml version="1.0" encoding="UTF-8"?>
<document id="00103853">
Na podstawie analizy powyższych danych można stwierdzić, że pod względem rozkładu <phrase id="484312">części mowy</phrase> <phrase id="484311">styl religijny</phrase> cechuje się: 

- znacznym udziałem zaimków, zwłaszcza w porównaniu z tekstami naukowymi i publicystycznymi, 

- stosunkowo wysoką liczbą czasowników w odniesieniu do stylu popularnonaukowego, publicystycznego i wiadomości prasowych, a jednocześnie zbliżoną wartością do prozy artystycznej; 

- największą spośród wszystkich stylów liczbą spójników, 

- znacznym, w porównaniu z resztą próby poza dramatem, udziałem wykrzykników, 

- najmniejszą częstością liczebników. 

Frekwencja zaimków jest motywowana szczególnym układem komunikacyjnym w obrębie sytuacji kultowej (por. niżej). Ponadto zaimki osobowe pełnią funkcję włączania do uczestnictwa w sacrum, są więc istotnym elementem tekstów liturgicznych i modlitewnych (por. Kładoczny 2004:17). Więcej zaimków występuje jedynie w prozie artystycznej i dramacie, przy czym liczby te są porównywalne i to do tych stylów teksty religijne wykazują podobieństwo. 

Choć styl religijny, podobnie jak reszta badanych odmian, jest nominalny z uwagi na przewagę imiennych części mowy, pod względem udziału form werbalnych zbliża się do tekstów prozy i dramatu, zawierających elementy języka mówionego. Częstość czasowników jest spowodowana, jak można przypuszczać, faktem, iż istotnym elementem treściowym tekstów religijnych jest opis działania sacrum oraz kształtowanie postaw wiernych przez formułowanie nakazów i zakazów. Ważna jest także obecność bezpośrednich zwrotów do istoty najwyższej (Bajerowa 1994:16). Proza i dramat również zawierają opisy działań i zwroty do „ty”, lecz język religijny wyróżnia się tu zdecydowanie ze względu na swą szczególną referencję. 

Liczba spójników jest związana ze specyficznym szykiem składniowym wypowiedzi kultowych, o czym będzie mowa w części drugiej. Z kolei nikła frekwencja liczebników tłumaczy się sytuacją komunikacyjną oraz obrazem świata zawartym w stylu religijnym, który, jak już wspomniałam, zasadza się na transcendencji, w związku z czym nieistotna jest dla niego specyfikacja w postaci liczb. Zgoła inna sytuacja ma miejsce w tekstach popularnonaukowych, publicystycznych i wiadomościach prasowych, gdzie informowanie o stosunkach czasowych (datach) i liczbach jest dyktowana wymogami informacyjności. Wysoka pozycja wykrzykników świadczy natomiast o emocjonalności i ekspresyjności wypowiedzi kultowych. Pod tym względem styl religijny zbliża się do dramatu, przy czym motywacja ekspresji jest w tych tekstach zgoła odmienna i posiada inne wyznaczniki sytuacyjne. 

Specyficzne cechy wypowiedzi sakralnych uwidaczniają się jednak przede wszystkim na płaszczyźnie konkretnych form wymienionych części mowy i w zakresie <phrase id="484318">kategorii morfologicznych</phrase>. 
</document>