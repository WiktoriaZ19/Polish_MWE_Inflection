<?xml version="1.0" encoding="UTF-8"?>
<document id="00103606">
Analiza problematyki przedsiębiorstwa w <phrase id="467981">polskim systemie prawnym</phrase> doprowadziła do trojakiego kontekstu, w którym można było rozpatrywać jego istotę: podmiotowego, przedmiotowego oraz funkcjonalnego. W doktrynie subsydiarnie posługiwano się jeszcze ujęciem czwartym, tj. przedsiębiorstwem, jako podstawową strukturą organizacyjno-prawną, oraz piątym, jako elementem nazwy określonych gospodarczych struktur organizacyjno-prawnych. Niemniej dwa ostatnie znaczenia nie przyjęły się na stałe w literaturze przedmiotu. Na pełną aprobatę zasługuje natomiast ujęcie zbiorcze przedsiębiorstwa jako kategorii przedmiotowo-funkcjonalnej, zakładającej niewystarczalność trzech jego podstawowych ujęć w objaśnianiu istoty przedsiębiorstwa. Moim zdaniem, ujęcie takie wynika bezpośrednio z treści art. 551 k.c., o czym za chwilę. 

Podmiotowe znaczenie przedsiębiorstwa odwołuje się zasadniczo do podmiotu prowadzącego działalności gospodarczą i to on jest owym substratem, który przychodzi na myśl poprzez użycie pojęcia przedsiębiorstwo w tym kontekście. W takim ujęciu z punktu widzenia legislacyjnego za przedsiębiorstwo uznawane będzie przedsiębiorstwo państwowe lub komunalne. 

O przedsiębiorstwie w znaczeniu funkcjonalnym mówić będziemy w przypadku prowadzenia <phrase id="467982">działalności gospodarczej</phrase>, które to znaczenie obowiązywało na podstawie uchylonych już przepisów <phrase id="467983">Kodeksu handlowego</phrase> (zob. art. 2 i 4 k.h.), stanowiąc o „<phrase id="467984">przedsiębiorstwie zarobkowym</phrase>”, którego współczesny odpowiednik to pojęcie „działalności gospodarczej”. 

Art. 551 k.c. stanowi, że przedsiębiorstwo to zorganizowany zespół składników niematerialnych i materialnych przeznaczony do prowadzenia działalności gospodarczej, który w szczególności obejmuje elementy wymienione w tym przepisie. Wskazuje się w literaturze, iż norma ta wyraża przedmiotowe rozumienie pojęcia przedsiębiorstwa, dodatkowo można przyjąć, że zawiera ona także jego definicję legalną. 
</document>