<?xml version="1.0" encoding="UTF-8"?>
<document id="00103868">
W najnowsze tendencje w <phrase id="484443">badaniach lingwistycznych</phrase> wpisują się prace o charakterze porównawczym prowadzone przez <phrase id="484444">Barbarę Lewandowską-Tomaszczyk</phrase> oraz <phrase id="484445">Katarzynę Dziwirek</phrase>. Badaczki wykorzystują <phrase id="484446">narzędzia korpusowe</phrase>, a rezultaty badań mogą mieć zastosowanie praktyczne, np. w <phrase id="484447">nauczaniu języków obcych</phrase> (Lewandowska-Tomaszczyk, Dziwirek 2010). W najbardziej przekrojowej ze swoich prac (2010) porównują sposoby wyrażania emocji w języku polskim i angielskim. Językowe wykładniki emocji traktują szeroko: zestawiają zarówno leksemy nazywające emocje (rzeczowniki, czasowniki, przymiotniki i przysłówki), jak i wyrazy oraz wyrażenia odznaczające się pewną ekspresywnością, np. świnia, To idiotyzm (przykładowo: w funkcji ekspresywizmów nazywających osoby w języku polskim występują nazwy zwierząt, zaś w języku angielskim – rzeczowniki nazywające jedzenie). Z punktu widzenia celów niniejszej pracy najbardziej interesujące wydają się spostrzeżenia dotyczące polskich leksemów czasownikowych wraz z kontekstem gramatycznym. Badaczki zaznaczają, że przewaga czasowników wśród leksemów służących w polszczyźnie do wyrażania emocji – w odróżnieniu od języka angielskiego, w którym dominującą częścią mowy nazywającą uczucia są przymiotniki i imiesłowy. Ilościowa analiza występowania czasowników potwierdza spostrzeżenia Wierzbickiej, że podstawową formą gramatyczną wyrażającą emocje w językach słowiańskich jest nieprzechodni czasownik refleksywny i świadczy to jej zdaniem o postrzeganiu uczuć w naszej kulturze jako zjawisk pozytywnych, w które podmiot czynnie się angażuje (Wierzbicka 2005). 

Czasowniki są analizowane przez Lewandowską-Tomaszczyk i Dziwirek w szerokim kontekście gramatycznym: jako część zdania złożonego. Ich podejście metodologiczne wywodzi się z założeń <phrase id="484449">gramatyki kognitywnej</phrase>, zgodnie z którymi nośnikiem treści semantycznych jest zarówno leksykon, jak i gramatyka danego języka. Jak pisze twórca gramatyki kognitywnej, <phrase id="484450">Ronald Langacker</phrase>: „Jednostki leksykalne są konwencjonalnie używane w określonych ramach strukturalnych. Nie należy myśleć o leksemie jako o czymś istniejącym niezależnie od swoich ram. (…) Znaczenie leksemu jest do pewnego stopnia kształtowane przez ramy, w których się pojawia” (Langacker 2009: 316-317). 

Badaczki rozpatrują, jaki rodzaj składnika uzupełniającego (może być nim zdanie podrzędne, bezokolicznik lub gerundium) może zostać wprowadzony przez określone czasowniki. 
</document>