<?xml version="1.0" encoding="UTF-8"?>
<document id="00103952">
To problem, na który napotyka każdy, kto próbuje przekonać do otwierania zasobów szefów publicznych instytucji kultury. Łatwo pokazać korzyści społeczne – większą dostępność, zachęcanie do uczestnictwa w kulturze, stymulowanie oddolnej aktywności? Wyliczać można długo. Ale to się nie przelicza łatwo – może z wyjątkiem wciągania do współpracy wolontariuszy – na pieniądze. A nawet jeśli, to są to pieniądze wpadające do innych kieszeni, niż te, które należą do otwierających swe zasoby. <phrase id="482863">Korzyść społeczna</phrase> nie musi być kluczowym argumentem dla osoby zarządzającej instytucją, której musi domykać się budżet. Nie musi być też nim – w <phrase id="471881">polskich</phrase> realiach wciąż dla mnie mętny – związek pomiędzy zapleczem kulturowym a budowaniem innowacyjnego biznesu. Nawet jeśli jakaś firma zarobi, a na podatkach i miejscach pracy skorzysta państwo, to znów: w tabelce na koniec roku nie uda się tego wpisać. 

Co więcej, ten problem aplikuje się też do twórców, którzy boją się eksperymentów z nowymi modelami – wierząc, że uda im się zostać jednymi z nielicznych, którzy będą zarabiać na tradycyjnie funkcjonującym rynku. I znów: trudno mieć do nich pretensje. Ktoś kto liczy na zbudowanie kariery, fantazjuje, że będzie się z niej utrzymywać. To, że ktoś go będzie słuchać/oglądać, a może nawet remiksować, nie jest celem samym w sobie – albo: przeważnie nie jest. 

Stąd głównym wyzwaniem wydaje mi się gromadzenie studiów przypadku które pokażą, że wolne licencje i otwieranie zasobów może być podstawą efektywnych modeli biznesowych. Pytanie, kto ma w te eksperymenty wchodzić, skoro instytucje publiczne coraz silniej poddawane są presji dążenia do ekonomicznej samowystarczalności, co niejednokrotnie nasila ich zachowawczość w kwestii <phrase id="471883">IP</phrase>. Ale dopóki w dyskusjach o korzyściach z otwartości nie będziemy mogli powołać się na historie bliższe <phrase id="471882">polskim</phrase> realiom niż „<phrase id="471888">In Rainbows</phrase>” <phrase id="471884">Radiohead</phrase> czy inicjatywy muzeów i galerii z <phrase id="471886">Holandii</phrase> czy z <phrase id="471887">Australii</phrase>, nie będziemy mieć naprawdę dobrych argumentów. 
</document>