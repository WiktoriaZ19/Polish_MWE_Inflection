<?xml version="1.0" encoding="UTF-8"?>
<document id="00103878">
I czy to jest realne? Że we śnie przyśniły mu się liczby? I że akurat zapomniał ten jeden raz? 

Co za zbieg okoliczności! Byłbym milionerem. Miałbym dom, mieszkalibyśmy tam z ojcem, zaczęlibyśmy ze sobą rozmawiać, mecze oglądalibyśmy nie tylko w soboty i nie musiałbym już przechodzić przez te katusze procesu edukacji, które bezduszny los postawił na mojej drodze. Nie musiałbym zabierać bogatym, bo sam byłbym bogaty. Żylibyśmy z procentów i z lokat w banku szwajcarskim. Pani pojmuje? Fortuna iuvat. Mam taką książeczkę do łaciny, Bez pomocy <phrase id="299771">Orbiliusza</phrase>, czasem z nudów sobie czytam do poduszki. I takie lupus in fabula zawsze lubię gdzieś wsadzić. 

5 – 12 - 23 – 36 - 45 – 49. Nawet szukałem w encyklopedii, co te daty mogą znaczyć. Bo sobie pomyślałem, że może to jakieś są daty: piąty grudnia dwudziestego trzeciego roku czy coś. Ale nie znalazłem. 45 – to koniec drugiej wojny i urodziny ojca. 45 i 49 – jak się doda, to mamy 94: dziewiątkę, świętą cyfrę, boską jak tchnienie <phrase id="301398">Ducha</phrase>, i czwórkę, liczbę świata, jak w <phrase id="309085">Bogurodzicy</phrase>... Ale na nic ta cała numerologia i kabała bezradna. 

Pani mi nie wierzy? Wie pani, dla mnie ta opowieść jest bardziej realna niż wszystkie te kradzieże, których dokonałem w ciągu następnych pięciu lat. Ten sen z piątku na sobotę mojego ojca. 

Ale nikt mi nie wierzy. Ja teraz ludzi dzielę na tych, co mi wierzą, i na tych, co mi nie wierzą. Choć wie pani, może bym i sam nie uwierzył, gdyby mi to ktoś drugi opowiedział… 

Dziwny ten świat. Niekiedy nachodzi mnie myśl taka - że życie to jedna wielka ściema, taki sobiechny sen. Sen, w którym jedni wygrywają, a inni przegrywają w totka. 
</document>