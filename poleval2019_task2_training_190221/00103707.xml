<?xml version="1.0" encoding="UTF-8"?>
<document id="00103707">
Dołączona aparatura występuje w wersjach <phrase id="485313">27 Mhz</phrase> i <phrase id="485314">40 Mhz</phrase>. Jest uproszczonym odpowiednikiem aparatury typu drążkowego, jednak zamiast drążków ma duże, wygodne, gumowe przyciski. Jest to bardzo dobry pomysł, ponieważ znacznie ułatwia sterowanie najmłodszym. Ponadto przyciski trudno jest uszkodzić, w przeciwieństwie do drążków, które w zabawkowych modelach bywaj dosyć delikatne i w ferworze walki mogą ulec wyłamaniu. Aparatura jest dwukanałowa, jeden kanał wykorzystywany jest do sterowania gazem, drugi do sterowania skrętem kół. Sterowanie nie jest proporcjonalne, czyli nie ma możliwości płynnego sterowania ani gazem ani skrętem kół. Dostępne są jedynie trzy położenia gazu: brak gazu, pełna prędkość do przodu oraz pełna prędkość do tyłu i podobnie dla skrętu kół: pełny skręt w lewo, pełny skręt w prawo oraz jazda na wprost. 

Autko napędzane jest na tylną oś, nie posiada dyferencjału, co oznacza że obydwa napędzane koła kręcą się zawsze z tą samą prędkością. Układ przeniesienia napędu, czyli zestaw zębatek przenoszących ruch silnika na koła, jest obudowany; wszystkie zębatki są dobrze osłonięte przed zanieczyszczeniem. Samochód nie posiada amortyzatorów – zawieszenie jest sztywne. 

Opony są dosyć twarde i mają bieżnik z kolcami. Kolce przydają się wprawdzie przy jeździe w terenie, jednak sprawiają sporo kłopotu na płaskiej nawierzchni. Ponieważ opona styka się z nawierzchnią jedynie końcami twardych kolców, powierzchnia styku jest bardzo mała i samochód traci przyczepność przy ruszaniu. Prostym sposobem poradzenia sobie tym problemem jest obcięcie kolców ostrym nożykiem. Sposób ten oczywiście można polecić jedynie osobom posiadającym dodatkowy komplet opon. Wymiana opon jest bardzo prosta, sprowadza się do odkręcenia trzech śrubek przytrzymujących kołpak i zsunięcia opony. Niestety same opony nie są dostępne w handlu, podobnie jak żadne inne części do tych autek. Jedynym sposobem pozyskania części jest więc zdobycie uszkodzonego autka z tej samej serii. 
</document>