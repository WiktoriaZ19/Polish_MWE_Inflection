<?xml version="1.0" encoding="UTF-8"?>
<document id="00103948">
Pomysł był bardzo prosty: sprawdzić, na ile oddolne ruchy z sieci mogą wpłynąć na sposoby działania świata zinstytucjonalizowanego, przede wszystkim w obszarze kultury. I choć prezentacje i rozmowy były pasjonujące, to konkluzje nie są szczególnie optymistyczne – powracającym, ale chyba najmocniej wyartykułowanym podczas ostatniego spotkania wątkiem było przekonanie, że to wciąż są dwa różne światy. Że otwartość dla instytucji najczęściej jest modnym, ale jednak kwiatkiem do kożucha. Że można znaleźć przykłady względnie harmonijnej współpracy, ale że są to wyjątki. 

Osobiście mam poczucie, że to m.in. problem logiki, w której osadzone są instytucje, także publiczne – choć powinny działać na rzecz dobra wspólnego, to sposoby ich rozliczania wcale ich do tego nie zachęcają. Ale to także problem wynikający z faktu, że to, co dobrze działa w małej niszy, napędzanej energią grupy pasjonatów (także tych, którzy za dzielenie się tą energią biorą pensje), średnio się skaluje. Większość jest milcząca i nie zmieni tego żaden serwis <phrase id="471811">internetowy</phrase>. To też szerszy kłopot, który pewnie jest głównym pytaniem o długofalowy wpływ sieci na społeczeństwo: na ile <phrase id="471812">kultura 2.0</phrase> jest w stanie budować instytucje, które nie tylko realizują bieżące potrzeby, ale też prowadzą do systemowej zmiany? Na ile potrafią być kompatybilne np. z procesem politycznym? 

Może odpowiedź przyjdzie zza naszej zachodniej granicy, gdzie <phrase id="474622">Partia Piratów</phrase> w błyskawicznym tempie zmienia się z ugrupowania postrzeganego w kategoriach egzotycznej ciekawostki w partię, która być może w przyszłym roku wejdzie do koalicji rządzącej. Być może to temat na kolejny cykl spotkań. Wróćmy jednak do podsumowania: jeśli chcecie się dowiedzieć czegoś więcej, na stronie <phrase id="471815">MSN</phrase> znajdziecie nagrania wideo z trzech spotkań. 

Z jakiegoś powodu zabrakło tam nagrania ze spotkania „Technospołecznicy” – pozostaje mi więc odesłać was do samego raportu, który stanowił punkt wyjścia do dyskusji. 
</document>