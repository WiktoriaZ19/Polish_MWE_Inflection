<?xml version="1.0" encoding="UTF-8"?>
<document id="00103801">
Dlatego mogą się rozpaść tylko te protony, których <phrase id="484125">masa efektywna</phrase> przewyższa <phrase id="484126">masę kaonu</phrase>. Obliczyliśmy, że tego warunku nie spełnia około 1.8% wszystkich protonów. Opisany efekt nie występuje dla <phrase id="484127">gazu Fermiego</phrase> ze względu na stałą i niską energię wiązania. Choć jest to interesująca różnica między przewidywaniami omawianych podejść, to trudno sobie wyobrazić, by można ją było zaobserwować doświadczalnie. Na rysunku 3.6 pokazujemy, że dokładne modelowanie efektów jądrowych prowadzi do powstania nisko- i wysokoenergetycznego ogona w rozkładzie kaonów, jaki zaobserwowano by w układzie laboratoryjnym, gdyby dysponowano odpowiednią statystyką zdarzeń. W naszej analizie nie zostały uwzględnione oddziaływania końcowe. Warto zauważyć, że opis efektywny — uproszczone podejście oparte na funkcji spektralnej, które zaprezentujemy w rozdziale 6 — dobrze przybliża pełny model. Można go łatwo wprowadzić do <phrase id="484129">symulacji Monte Carlo</phrase> dla gazu Fermiego, dlatego stanowi ciekawą propozycję do zastosowań numerycznych. Podsumowując ten rozdział: <phrase id="484130">funkcja spektralna</phrase> redukuje <phrase id="484131">kwazielastyczny przekrój czynny</phrase>, a także zmienia stosunek przekrojów neutrin elektronowych i mionowych w odniesieniu do gazu Fermiego. Równie istotne są konsekwencje załamania się przybliżenia impulsowego przy niskich przekazach pędu: nawet dla wysokiej energii istotny udział w rozpraszaniu mają procesy, których nie można opisać stosowanym powszechnie podejściem, bo w pierwotnym wierzchołku oddziaływania uczestniczy więcej niż jeden nukleon. Zignorowanie tych faktów może skutkować błędną interpretacją wyników doświadczeń. 
</document>