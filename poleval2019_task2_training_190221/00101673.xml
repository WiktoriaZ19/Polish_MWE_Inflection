<?xml version="1.0" encoding="UTF-8"?>
<document id="00101673">
Szanowny Panie Marszałku! Panie i Panowie Posłowie! <phrase id="467122">Ustawa budżetowa</phrase> to jest najważniejszy projekt ustawy w danym roku. W tym roku decydujemy o wydatkach w granicach 310 mld i musieliśmy to zrobić w <phrase id="467123">Komisji Finansów Publicznych</phrase> praktycznie w ciągu 5 dni. W pełni rozumiem determinację koalicji rządzącej, żeby zdążyć z projektem budżetu, żeby go uchwalić i złożyć do podpisu panu prezydentowi 28 stycznia, natomiast zupełnie nie rozumiem stanowiska kancelarii prezydenta i osobiście pana prezydenta, który upiera się, że zasada dyskontynuacji prac parlamentu w stosunku do ustawy budżetowej nie funkcjonuje. Chciałbym powiedzieć, że tacy fachowcy, jak Szmit, Gebethner, Wawrzyniak, Zubik, zajmują stanowisko, że nie ma podstaw do wyłączenia stosowania zasady dyskontynuacji w odniesieniu do ustawy budżetowej. Oczywiście są osoby, które zajmują się problematyką finansów, jak Kosikowski, Nassalski, którzy twierdzą, że ta zasada nie dotyczy ustawy budżetowej. Wystarczyłyby dobra wola i oświadczenie pana prezydenta czy jego kancelarii, że mamy 4 miesiące na prace nad budżetem złożonym przez obecnie rządzących, czyli 9 listopada, termin upływa 9 marca, i można by spokojnie pracować nad tą ustawą. Takie pytanie zadałem na posiedzeniu Komisji Finansów Publicznych przedstawicielowi kancelarii prezydenta, ale nie raczył odpowiedzieć, prosiłem, żeby odpowiedział na piśmie, do dnia dzisiejszego był dyshonor, żeby odpowiedzieć Komisji Finansów Publicznych na tak bardzo ważny problem, bo mając 4 miesiące koalicja rządowa mogłaby się bardziej dokładnie przygotować do analizy tego budżetu i do poprawek, a tak nad tymi poprawkami pracowano trochę za szybko. 

Rozumiem potrzebę zwiększenia środków na podwyżki dla nauczycieli, jest to cel słuszny i szczytny i dobrze, że te środki się znalazły, ale nie wiem, dlaczego kosztem inwestycji; to jest zły kierunek. Można było spokojnie poszukać innych środków. Chciałem powiedzieć, że założenia projektu budżetu odnośnie do poziomu inflacji na rok 2008 są nierealne. Ta inflacja będzie wyższa, będą automatycznie wyższe wpływy z podatku VAT. W związku z tym można było spokojnie przeznaczyć te wpływy na część podwyżek dla nauczycieli. Można się również obecnie zastanowić, i proponuję to paniom i panom posłom z <phrase id="467130">Platformy Obywatelskiej</phrase> i PSL, aby pochylić się nad tym, zwiększyć przychody z podatku VAT i przeznaczyć je na szkolnictwo wyższe, bo na to szkolnictwo w budżecie na rok 2008, w budżecie przygotowanym jeszcze przez Prawo i Sprawiedliwość, przeznaczono bardzo ubogie środki. Gdy przeanalizujemy kwestię zwiększenia wydatków, to okazuje się, że najmniej zwiększono wydatki właśnie na szkolnictwo wyższe, w granicach 1%, a przecież chcemy dać młodzieży równe szanse w zdobywaniu wiedzy, w studiach. Żeby dać równe szanse, musimy zwiększyć środki, m.in. na stypendia dla środowisk wiejskich, dla młodzieży z małych miasteczek. 
</document>