<?xml version="1.0" encoding="UTF-8"?>
<document id="00103559">
ANNA: Nie macie nawet czasu żeby się spotkać. 

IRENA: Wiesz jak to jest… 

ANNA: Gdybym was wczoraj nie ściągnęła do tej knajpy, nie widziałybyście się jeszcze pewnie przez parę ładnych lat. A może w ogóle? Bo tych waszych "zdzwonimy się", nie liczę. Rozstroiłyście się zupełnie. 

IRENA: Ludzie są po prostu strasznie zalatani. 

ANNA: Jasne. Przyszła w końcu i tutaj. 

IRENA: Kto? 

ANNA: Samotność. 

Kobiety milczą długą chwilę. 

IRENA: Muszę już iść. 

ANNA: Zostań jeszcze. 

IRENA: Nie. Nie, naprawdę muszę iść. Powinnam być teraz w domu. Po tym wszystkim będzie próbował się upić. Żeby chociaż raz na wesoło… Przepraszam. Nie chciałam źle. 

ANNA: Wiem. 

Irena idzie do wyjścia. Zatrzymuje się. 

IRENA: To co, do zobaczenia za 14 lat? 

ANNA: Spotkamy się jeszcze przed moim wyjazdem, prawda? Wylatuję dopiero w przyszły wtorek. 

IRENA: Jasne. Zdzwonimy się. 

ANNA: Pa, Irenka. 

IRENA: Pa! 

Irena wychodzi. Anna mówi do siebie. 

ANNA: Zdzwonimy się. Szkoda, że nie wzięłaś numeru. 

Anna wraca do pokoju. Brzdąka na pianinie. 

Ściemnienie (upływ czasu). 

Dzwonek do drzwi. Anna nie rusza się z miejsca przy pianinie. Dzwonek brzmi coraz natarczywiej. Anna idzie otworzyć. Wchodzi Stroiciel. Jest lekko pijany. 

ANNA: Zapomniał pan czegoś ? 

STROICIEL: Dzwoniłem do domu. Córka powiedziała, że żona poszła do znajomej, która przyjechała z zagranicy. 

ANNA: (po długiej chwili) Tak. To ja. 

STROICIEL: Nie pierwszy raz mi to robi. Dzwoni do koleżanek, znajomych, prosi o strojenie, żebym nie wpadł w depresję. Naczytała się psychologicznych podręczników i opowiada o mnie jakieś bzdury. Ale ja nie pozwolę się upokorzyć ! 

ANNA: Irenka nie ma takiego zamiaru. 

STROICIEL: To dlaczego to robi? 

ANNA: Martwi się o wasze małżeństwo. 

STROICIEL: Czyżby ? A pytała panią czy ma się rozwieść ? 

ANNA: (po chwili) Nie. 

STROICIEL: Niech jej pani powie, że wrócę do domu późno. 

ANNA: Irenki tutaj nie ma. Czeka na pana w domu. 

STROICIEL: Tak? To niech czeka. 

ANNA: Zależy jej na panu. Proszę to docenić. 

Stroiciel zaczyna wychodzić. Zatrzymuje się i odwraca. 

STROICIEL: I jeszcze jedno. Ja wcale nie jestem wziętym stroicielem. Ani kompozytorem. Czyszczenie pianin z moli to zajęcie w sam raz dla mnie. 

Stroiciel zaczyna otwierać drzwi. 

ANNA: Ja też nie biorę dziesięć tysięcy dolarów za koncert. 

STROICIEL: Do widzenia. 

Stroiciel wychodzi. Anna wraca do pokoju, wyjmuje schowaną serwetkę, potem komórkę i wstukuje numer. 

ANNA: Halo ..... dzień dobry ......Czy to numer 0586255890? ... Czy ja bym mogła mówić z Adamem ? .... Dziękuję..... Dawna koleżanka ze studiów..... Dobrze, poczekam.... Halo...............Przepraszam. Pomyłka. 

Anna odkłada telefon. Wypija duży łyk. Bezgłośnie porusza ustami. Podchodzi do pianina. Całkowita ciemność. Słychać znów powracający motyw sonaty fortepianowej. 

KONIEC 
</document>