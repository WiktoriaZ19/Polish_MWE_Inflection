<?xml version="1.0" encoding="UTF-8"?>
<document id="00103615">
W projekcie nie było podziału anotatorów na poziomy anotacji. Anotatorzy, którzy dostali do opisu dany akapit, znakowali go na wszystkich szczeblach – dzięki temu liczono na zachowanie spójności tagowania. Na każdym poziomie znakowanie było prowadzone niezależnie przez dwie osoby. Warto podkreślić, że pierwsze trzy poziomy anotacji (podział na segmenty, podział na zdania i <phrase id="468041">anotacja morfosyntaktyczna</phrase>) są kluczowe dla jakichkolwiek dalszych lingwistycznych etapów znakowania tekstu (choćby dla <phrase id="468042">anotacji składniowej</phrase>). Każdy więc z tych pierwszych trzech poziomów wykonywany był systemem „2+1” – dwóch anotatorów wprowadza odpowiednie informacje niezależnie od siebie, a ewentualne konﬂikty rozsądza osoba trzecia – tzw. superanotator. System przydzielał poszczególnym anotatorom transze w sposób losowy. Każda transza składała się z 10 akapitów, tj. fragmentów tekstu zawierających zwykle kilka zdań, około 40–70 słów. 5 spośród tych akapitów otrzymywał równolegle w innej transzy inny anotator a drugie pięć akapitów traﬁało do jeszcze innego anotatora. Anotatorzy nie wiedzieli, kto jest drugą osobą opracowującą dany akapit. W ten sposób unikało się współpracy przy uzgadnianiu anotacji poza Anotatornią (co było samo w sobie niedozwolone). Jeden anotator mógł pobrać jednorazowo do 25 transz. Jeśli anotatorzy zgodnie oznaczyli akapit na danym poziomie anotacji, to otrzymywał on status zweryﬁkowanego (zwer) i przechodził na kolejny poziom, gdzie znakowali go ci sami anotatorzy (przy czym segmentację na zdania i anotację morfoskładniową można było wykonywać równocześnie, te dwa poziomy były od siebie niezależne). Natomiast gdy występowały rozbieżności, akapit wracał do anotatorów. Widzieli oni zaznaczony na żółto fragment, gdzie wystąpiła rozbieżność, ale wciąż nie widzieli, jak oznaczył drugi anotator. Anotatorzy mogli wtedy zmienić swój opis lub uznać, że jest on właściwy i przy nim pozostać. W każdym razie obaj musieli ponownie przemyśleć swój wybór. Jeśli po tym etapie dalej występowała niezgodność, to akapit traﬁał do superanotatora, decydującego, który opis jest właściwy. 
</document>