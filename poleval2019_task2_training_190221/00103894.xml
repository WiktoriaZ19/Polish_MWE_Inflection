<?xml version="1.0" encoding="UTF-8"?>
<document id="00103894">
W ciągu tego roku miałam okazję sporo podróżować po <phrase id="285432">Kolumbii</phrase>, a szczególnie po jej <phrase id="474005">Parkach Narodowych</phrase> i nietkniętych cywilizacją naturalnych miejscach. Podczas tych podróży skrupulatnie notowałam obserwowane krajobrazy, zachowania ludzkie, piękne sytuacje... 

I teraz, przeglądając moje notatki, doszłam do wniosku, że jednym z ciekawszych tematów były dziwne drzewa, jakie udało mi się w tym roku poznać. O jednym z nich – drzewie <phrase id="285436">majagua</phrase>, na <phrase id="285437">Wyspie Isla Grande</phrase> na <phrase id="311234">kolumbijskich</phrase> <phrase id="285438">Karaibach</phrase>, które wypuszcza gałęzie w dół, już pisałam. 

Najfantastyczniejszym jednak drzewem, jakie udało mi się zobaczyć podczas spaceru po puszczy nad Pacyfikiem na zachodnim krańcu <phrase id="285443">Kolumbii</phrase>, gdzie polecieliśmy w sierpniu tego roku słuchać śpiewu zakochanych wielorybów i podziwiać ich podskoki, było chodzące drzewo. 

Tak, dokładnie tak... W puszczy mnóstwo jest takich właśnie naturalnych osobliwości, a jedną z nich jest właśnie chodzące drzewo. Okazuje się, że w gęstym lesie, w którym trudno o światło i gdzie generalnie panuje stale półmrok, pewien gatunek drzewa jest inteligentniejszy niż pozostałe. Kiedy drzewo nie otrzymuje wystarczającej ilości Słońca, decyduje się wykonać krok w jego stronę. 

Jak to robi? Wypuszcza z głównego pnia w kierunku, gdzie może otrzymać więcej światła, swego rodzaju “nogę” (czyli rodzaj powierzchniowego korzenia), który służyć będzie za podpórkę. Następnie pozwala innej nodze (tylniej i wypuszczonej wcześniej) uschnąć i w ten sposób wykonuje krok do przodu – w kierunku światła. I nie jest to wcale przenośnia. W ciągu kilku miesięcy drzewo przemieścić się może nawet o metr. 

Po obserwacji tej niesamowitej rośliny, do mojej głowy przychodzi mi od tego momentu obraz spacerującego za promieniami słońca lasu... <phrase id="285445">Kolumbia</phrase> zachwyca mnie każdego dnia... 
</document>