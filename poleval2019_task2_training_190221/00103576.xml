<?xml version="1.0" encoding="UTF-8"?>
<document id="00103576">
Pierwszy raz pokłóciliśmy się pierwszego listopada, we <phrase id="357119">Wszystkich Świętych</phrase>. Zaczęły się pierwsze, jesienne dni, rano była mgła. Wyciągnęła z szafy płaszcz po babci, z brzydkiego, granatowego materiału, pod szyją zapięła kołnierz z lisa. Usta podkreśliła <phrase id="357124">czerwoną pomadką</phrase>, do ręki wzięła starą torebkę. 

- Nie pójdziesz tak ubrana – uparłem się – ubierz się normalnie, tak jak kiedyś. 

Niewzruszona stała przed lustrem i poprawiała włosy. Włożyła znicze do brązowej torby z kruszącego się skaju, na dłonie naciągnęła koronkowe rękawiczki. Przyglądałem się zniekształconej przez toporne ubranie sylwetce, walcowatym łydkom, niemodnym butom. Zmienił się nawet jej zapach, pachniała starością, zleżałym ubraniem, brakiem świeżości. Z trudem rozpoznawałem w niej atrakcyjną kobietę, z którą kilka miesięcy temu brałem ślub. 

- Wolałbym, żeby się roztyła – powiedziałem cicho. Nie ruszyłem się z miejsca, nawet wtedy, gdy wyszła z mieszkania. Patrzyłem jak idzie <phrase id="357122">ulicą <phrase id="299325">Robotniczą</phrase></phrase>, stawiając stopy szeroko, jak kaczka kołysała się na boki. Kto rzucił na nią czar, pozbawił uroku, finezji, wdzięku? 
</document>