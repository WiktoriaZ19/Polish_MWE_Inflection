<?xml version="1.0" encoding="UTF-8"?>
<document id="00103823">
Wybrane do badań trzy <phrase id="484279">szczepy bakterii</phrase>: B. polymyxa B20, B. <phrase id="484281">cereus B5esz</phrase> oraz M. <phrase id="484282">luteus B1pż</phrase>, reprezentują różne gatunki o zróżnicowanych wymaganiach pokarmowych i warunkach wzrostu. Jako przedstawiciele chemoorganotrofów rosną one na podłożach mineralnych z dodatkiem <phrase id="484284">związków organicznych</phrase>. Większość syntetyzowanych przez nie zewnątrzkomórkowych enzymów hydrolitycznych ma charakter indukowany i często podlega inhibicji na zasadzie <phrase id="484285">represji katabolicznej</phrase> łatwo przyswajalnymi źródłami węgla i azotu. W przypadku bakterii z rodzaju Bacillus nie mamy jednak do czynienia z typowym zjawiskiem represji katabolicznej. U bakterii tych nie wykryto cyklazy adenylowej, odpowiedzialnej za powstawanie cAMP, grającego podstawową rolę w represji katabolicznej [Stülke i Hillen, 2000]. W miejsce tego, używać można określenia „represja źródłem węgla”. <phrase id="484286">Synteza enzymów keratynolitycznych</phrase> indukowana jest zazwyczaj obecnością keratyny w podłożu. Nie jest to jednak regułą, gdyż znane są przypadki wydajnej syntezy keratynaz w podłożach zawierających: mleko, skrobię, kazeinę, pepton czy ekstrakt drożdżowy [Takami i wsp, 1992a; Rozs i wsp, 2001; Evans i wsp., 2004]. Często też dodatki kompleksowe, jak ekstrakt drożdżowy, lub inne łatwo przyswajalne źródło węgla stosowane są jednocześnie z induktorem keratynowym [Gessesse i wsp., 2003; El-Refai i wsp., 2005]. 

Prezentowana część badań miała na celu wykazanie indukcyjnego lub konstytutywnego charakteru biosyntezy keratynaz i proteaz przez badane szczepy bakterii. Suplementami podłoża mineralnego z keratyną piór były składniki kompleksowe w postaci ekstraktu drożdżowego, hydrolizatu kazeinowego (peptonu) oraz glukozy uzupełnionej jonami amonowymi. Zbadano również zdolność szczepów bakterii do wzrostu w środowisku nie zawierającym łatwo przyswajalnych związków, gdzie jedynym źródłem węgla i azotu była keratyna. 
</document>