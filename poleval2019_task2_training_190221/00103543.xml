<?xml version="1.0" encoding="UTF-8"?>
<document id="00103543">
Niech wszystko, co stoi naprzeciw mnie, będzie tobą. 

Ja to straciłem zanim przekroczyłem suchą rzekę – wołam do ciebie z głębokości, obdarz mnie na nowo moim zagubionym smutkiem. 

Jestem teraz tylko miejscem – nic nie ma miejsca tylko to miejsce we mnie, wypełnij go prawdziwą rozpaczą. 

Rzuć kośćmi moich myśli by stały się harmonią z tobą. 

Ja się wycofam. Jak Bóg się wycofał, robiąc miejsce dla stworzenia. Ale tu jest próżnia gorącego oddechu .. Duszę się. 

Chwilę jeszcze klęczy, powoli się podnosi. 

Podchodzi do ISIS i nakrywa jej stopy, ale zaraz podnosi nakrycie do pasa i za chwileczkę nakrywa ją z piersiami, fałdując całun kilkanaście centymetrów poniżej głowy. 

Gasi podświetlenie pod obrazem nad łóżkiem. 

Wraca na swoje miejsce przy stoliku. Wydaje się, że zaczyna zasypiać. 

Mija jakiś czas. 

Scena się rozświetla. 

ISIS leży na łóżku, spoglądając na widownię, jak na początku. 

CUT siedzi przy swoim stoliczku. 

CUT: 

Coś (akcentuje)... coś się powinno stać. 

Coś wreszcie powinno się stać. 

Rewolucja, wojna, rewolta studencka. 

Degradacja bóstw przyjmuje wymiary wprost niespotykane. 

Wybiera płytę, włącza DVD, PROJEKCJA: na ekranie pojawia się ISIS i CUT w wojskowych polowych mundurach (może być moro), trzymając się za rękę, przedzierają się przez zawalone gruzem piwnice. 

CUT: 

Kochaliśmy się na pobojowisku, opatrywaliśmy rannych, opatrywaliśmy siebie… 

Opatrywaliśmy siebie. 

Zlizywałem z twoich palców cudzą krew, krew umierających. 

Codziennie nad <phrase id="474449">Kaplicą Sykstyńską</phrase> pojawiał się biały dym naszych palących się dusz. 

PROJEKCJA: Na ekranie ISIS i CUT w mundurach klękają przed jakimś przydrożnym krzyżem z brzozy, albo obrazkiem postawionym w pustej okiennicy zrujnowanego okna. Rzucają się na siebie, zaczynają się tarzać w prochu i gruzie. 

CUT: 

Jeśli Bóg jest miłością, to jak to jest nie być wiernym ani Bogu, ani innym, ani sobie? 

PROJEKCJA: (zbliżenie na twarz ISIS): Kochasz mnie? (w ekstazie). CUT w odpowiedzi namiętnie ją całuje. 

CUT: 

Chciałbym być uczciwy i wobec siebie i wobec ciebie. 

I wybieram zawsze odpowiedź, która wyrządzi jak najmniej krzywdy. 

I tobie, i mi. Na równi. 

Nic dobrego z tego nie wynika. 

I w tym TAK – NIE, NIE –TAK jest i Alfa, i Omega. 

Zapomniany początek i przeczuwany koniec. Ale nie ma drogi między nimi, nie ma gruntu dla stóp. 

Świat się rodzi na końcu języka, ginie w uchu. 

Niektórzy mówią, że wtedy nie przejdzie ci przez gardło fałszywe słowo.. 

Na sądzie… Będziesz milczał albo śpiewał. 

A tutaj: tak – nie, nie – tak. 

I tak nie mam sił, żeby wydobyć, wychować, ucieleśnić to tak, to nie. 

Czy jestem letni? 

Do kroćset: NIE. 
</document>