<?xml version="1.0" encoding="UTF-8"?>
<document id="00101669">
Przechodząc do kolejnego pytania, odpowiem, że właśnie to jest ten bezpośredni wpływ na to, co w życiu będzie się działo. Nie będzie już takiej sytuacji, że ktoś, kto nie załączył na przykład do skargi kasacyjnej jej odpisu, nie będzie wezwany do tego, żeby to załączyć, a tylko to uniemożliwiało nadanie prawidłowego biegu. Nie będzie również tak, że jeśli ktoś zapomniał napisać w treści samej <phrase id="467092">skargi wniosku</phrase> o rozpatrzenie tej skargi, nie będzie po prostu do tego wezwany. Czy tak powinno być? Myślę, że głosy, które słyszeliśmy w dzisiejszej dyskusji, potwierdzają to, iż wszystkie kluby popierają tę nowelizację. Za to też chciałbym wszystkim w tym momencie podziękować. To powinno wystarczyć za komentarz tego, czy ten wpływ będzie bezpośredni na życie. 

Jeżeli zaś chodzi o doręczanie wezwania, to – jak mówił tu pan minister – najważniejszym momentem w przypadku realizowania uprawnienia do tego wezwania jest otrzymanie tego wezwania. Decyzja organu jest decyzją, która musi być po prostu wykonana, i dopiero od momentu, kiedy ktoś otrzyma to wezwanie, będzie biegł ten termin. Będzie to termin tygodniowy. Jest on już zwyczajowo – można powiedzieć – usankcjonowany w kodeksie, jeżeli chodzi o wykonywanie działań w zakresie uzupełnienia pism procesowych, i stąd po prostu ta analogia. 

Prawdą jest, że do przedłożonego do konsultacji projektu rządowego nie zgłosiła żadnych uwag ani <phrase id="467093">Krajowa Rada Sądownictwa</phrase>, ani <phrase id="467094">Sąd Najwyższy</phrase>. Trzeba to rozumieć, że w taki właśnie sposób została wyrażona akceptacja dla tego projektu. 

Ze swej strony muszę wnieść sprostowanie do swojej wypowiedzi jako posła sprawozdawcy. Zmieniło się o tyle w pracy Komisji Nadzwyczajnej do spraw zmian w kodyfikacjach, że powołaliśmy stałe podkomisje. W związku z tym, mówiąc o tym, że nie było podkomisji, wprowadziłbym Wysoką Izbę w błąd. Ten projekt najpierw był poddany pracom w podkomisji, ale stałej podkomisji, która liczy 1/3 składu komisji. Dopiero potem ten projekt został przedstawiony komisji już w pełnym składzie i ta komisja ten projekt państwu przedłożyła. 

Jeszcze raz dziękuję wszystkim za poparcie dla tego projektu i proszę pana marszałka o dalsze procedowanie nad tą ustawą. Dziękuję bardzo. (Oklaski) 
</document>