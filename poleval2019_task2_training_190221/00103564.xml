<?xml version="1.0" encoding="UTF-8"?>
<document id="00103564">
Aktor: 

(do widowni) Dzień dobry. Dziękuję, że przyszli tu dziś państwo, by wziąć udział w moim przedstawieniu. Jestem aktorem. Jestem jedynym aktorem, którego będą państwo mogli podziwiać. No chyba, że są na sali moi koledzy z zespołu teatru, ewentualnie jacyś inni, przyjezdni aktorzy. Wobec tego, z grubsza można by uznać, iż to przedstawienie będzie monodramem, czyli taką formą prezentacji, w której jeden, samotny aktor zwykle miota się po scenie, rozpaczliwie starając się udowodnić, że jest tak dobry, iż nie są mu potrzebni partnerzy. W wypadku tej prezentacji będziemy jednak mieli do czynienia z sytuacją ekstremalną, bo z upływem czasu, doprowadzę do głębokiej krytyki i dekonstrukcji nie tylko teatru, ale również aktora, czyli samego siebie. 

(wyciąga z teczki plik papierów z opisanymi zakładkami egzemplarz sztuki) 

To są moje notatki na temat teatru. 

Powszechnie uważa się, że teatr powinien służyć nie tylko pokazywaniu jakichś sytuacji [***] i doprowadzaniu widzów do jałowego śmiechu, ale również mówić o rzeczach istotnych dla kondycji ludzkiej. Może więc na początek ustalimy, czym jest teatr. W podręcznikach piszą tak (czyta z kartki): jest to taka sytuacja, w której współistnieją widz i aktor. Aktor to ten, który jest tu, czyli na scenie, a widz to ten, który znajduje się tam, czyli na widowni. Aktor się wygłupia, a widz na to w taki, czy inny sposób reaguje. Możemy więc z grubsza założyć sytuację nadajnik odbiornik, czy może mniej bezosobowo, nadawca odbiorca. Jeżeli się zgadzamy, a myślę, że tak, to idźmy głębiej. Aktor, przynajmniej w takiej sytuacji jak ja dziś, a zatem najbardziej typowej, jest elementem układu towarowo-pieniężnego. Państwo płacą za bilety i zasiadają wygodnie i bezpiecznie w swoich fotelach, a ja wychodzę stamtąd (wskazuje kulisy) i według zasad tego samego układu towarowo-pieniężnego, coś państwu sprzedaję. Sprzedaję państwu jakieś doznania, emocjonalne, estetyczne, czy wzbudzam współczucie dla bohatera, którego staram się kreować (gorzej gdy dla siebie, jako aktora). No, nie czarujmy się, pracuję jako akwizytor! Wszelkimi sposobami, jakie tylko są mi dostępne staram się państwu wepchnąć towar. Najpierw przyciągnąć uwagę, zainteresować, wytworzyć potrzebę jego posiadania i siup!!, już jesteśmy w domu. To jest zwykła, obrzydliwa socjotechnika. Ale nie, nie, nie taka znowu zwykła. Zakłamana i podła, bo podczas, gdy normalny akwizytor daje państwu do ręki towar, zanim państwo za niego zapłacą, polityk (też zresztą rodzaj socjotechnika) przynajmniej mówi jak się nazywa i działa we własnym imieniu, ja nie tylko narażam państwa na kupienie kota w worku, no bo przecież nie wiedzą państwo wcześniej, co dostaną..... No co się pani tak patrzy. Wie pani, co pani dostanie, jak płaci pani za bilet? [***] No. A ja wychodzę i mówię na przykład „Jest li to sztylet, co przed sobą widzę” i przedstawiam się jako jakiś Makbet albo (mocno akcentując) Srakbet. I co? Głupio, nie?!! Nie dość, że używam słów, które napisał jakiś dawno już nie żyjący, bogu ducha winny człowiek, to jeszcze usiłuję weprzeć uczciwym ludziom, że jestem kim nie jestem? Niektórzy mówią kwestia konwencji. Sratatata. 

Oświadczam, że ja ........................................... (imię i nazwisko aktora) istnieję naprawdę. Mój problem i mój dramat polega na tym, że jestem aktorem. 
</document>