<?xml version="1.0" encoding="UTF-8"?>
<document id="00103869">
Autor <phrase id="484451">Błędu Kartezjusza</phrase> dzieli emocje na pierwotne i wtórne (Damasio 1999: 155‑164). Te pierwsze są w organizmie ludzkim zaprogramowane od urodzenia, odpowiadają za reagowanie na określone cechy świata zewnętrznego lub ich kombinacje, takie jak: rozmiar, duża rozpiętość skrzydeł, typ ruchu, określone dźwięki czy określona konfiguracja stanów ciała. Mechanizmy emocji pierwotnych nie pozwalają jednak wyjaśnić całej gamy zachowań emocjonalnych. W procesie rozwoju jednostki zaczynają się na nie nakładać <phrase id="484454">emocje wtórne</phrase>. Pojawiają się one, gdy zaczynamy doświadczać uczuć i tworzyć systematyczne powiązania pomiędzy kategoriami obiektów oraz sytuacji z jednej strony a emocjami pierwotnymi z drugiej. Struktury układu limbicznego nie wystarczają, by mogły powstawać emocje wtórne. Sieć układów musi zostać powiększona: wymaga ona teraz współdziałania <phrase id="484456">kory przedczołowej</phrase> oraz somatosensorycznej. Podsumowując: emocje to kombinacja prostszego lub bardziej złożonego procesu umysłowej oceny, wraz z towarzyszącymi mu reakcjami dyspozycyjnymi, w większości skierowanymi ku ciału właściwemu, które wywołują „emocjonalny stan ciała”, jak również ku samemu mózgowi, co prowadzi do dodatkowych zmian umysłowych (Damasio 1999: 164). 

Damasio wyjaśnia różnicę między emocjami a uczuciami w ten sposób, że o ile emocja jest zbiorem zmian stanu ciała powiązanych z określonymi obrazami umysłowymi, które aktywowały odpowiednie systemy mózgowe, o tyle istota odczuwania emocji polega na doświadczaniu takich zmian jednocześnie z obrazami umysłowymi, które zainicjowały cykl ich powstawania. Innymi słowy, uczucia opierają się na zestawianiu obrazów ciała właściwego z obrazem czegoś innego, np. obrazu wizualnego czyjejś twarzy lub słuchowego obrazu muzyki. Wyróżnione zostały trzy rodzaje uczuć: 1) grupa opierająca się na emocjach najbardziej uniwersalnych, takich jak szczęście, smutek, złość, lęk, odraza, odpowiadająca profilom reakcji stanów ciała, które są w większości wrodzone (w rozumieniu Williama Jamesa); 2) uczucia oparte na emocjach będących wariacjami wymienionych powyżej; 3) tzw. uczucia tła, które rodzą się w tle stanów ciała, nie zaś w stanach emocjonalnych. 
</document>