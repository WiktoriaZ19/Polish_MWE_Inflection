<?xml version="1.0" encoding="UTF-8"?>
<document id="00103599">
I tu przychodzą mu z pomocą logarytmy (a może bardziej algorytmy), choć guzików na pilocie za niego nie wcisną, że pozwolę sobie zażartować. A próbowaliście kiedyś tłumaczyć logarytmy komuś, kto nie ma zdolności do matematyki? Ja próbowałem, wygląda to mniej więcej tak (już miałem pewne doświadczenie pedagogiczne, więc było dla mnie jasne, że używanie terminów "<phrase id="357652">podstawa logarytmu</phrase>", "<phrase id="357653">liczba logarytmowana</phrase>" nie jest dobrym pomysłem): 

- Patrzysz na liczbę tu na dole, tak, tak, tą małą. 

- A czemu ona taka mała? 

- Nie wiem, tak ktoś dawno temu ustalił, można by oczywiście to inaczej zapisać, ale wszyscy tak zapisują. 

- A to log to co to jest? 

- To jest symbol działania, tak jak kropka w mnożeniu ale to nie jest istotne, nie myśl o tym. Dobra, mamy tą małą liczbę. Teraz patrzysz na tą większą z prawej. Musisz teraz odpowiedzieć na pytanie, do jakiej potęgi trzeba podnieść tą małą, żeby mieć tą dużą. 

- Yyyy... nie rozumiem. 

- Popatrz, ta mała, czyli 3, do czegoś daje nam 9, czyli tą dużą. No i do czego podnosimy 3, żeby mieć 9? 

- No do trzeciej (ewentualnie: yyy... do trzeciej?) 

- Nie, 3 do trzeciej to 27. To jest 3 x 3 x 3. A 3 do drugiej to jest 3 x 3, czyli 9. To niestety częsty błąd z tymi potęgami, musisz po prostu się skoncentrować. 

- No dobrze, czyli to małe do czegoś daje to duże? 

- No tak. 

I wytłumaczone. Jest szansa, że uczeń po kilku próbach zapamięta to do sprawdzianu, a może nawet do matury, jeżeli przyłoży się do powtórki, ale obawiam się, że ani dnia dłużej. Warto zauważyć, że mówimy o definicji logarytmu i na maturze podstawowej w tym roku pojawiła się tylko ona. Było to zadanie, o którym doc. <phrase id="300983">Górniak</phrase> mówi w tym artukule: "wymaga jedynie wiedzy encyklopedycznej - znajomości wzorów". Tyle, że doc. <phrase id="300984">Górniak</phrase>, znany z tego, że na <phrase id="299893">Studium Talent</phrase> zaraża licealistów swoją miłością do całek, nie wie najwyraźniej, jakim problemem dla wielu osób jest samo zrozumienie wzoru. Trzeba jednak przyznać, że zaskakująco stonowanie wypowiada się w tym artykule. 
</document>