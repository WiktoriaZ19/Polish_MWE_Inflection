<?xml version="1.0" encoding="UTF-8"?>
<document id="00101614">
— Powiedz mi, proszę, kto zwyciężył? — zagadnął <phrase id="63702">Pejsidoros</phrase> jednego z nich. 

— Nie widziałeś, to żałuj! — odparł tamten. — Przygodziła się bowiem rzecz niebywała. Klacz <phrase id="63705"><phrase id="63703">Fejdolosa</phrase> Koryntianina</phrase>, przezwiskiem <phrase id="63706">Aura</phrase>, wybiła się naprzód. Jechał na niej <phrase id="66498">Fejdolosów</phrase> brat młodszy. Ten, mijając pędem „ołtarz popłochu końskiego”, wiesz, tam na zakręcie, zwalił się z siodła. Lecz Aura nie czekała aż się podniesie, jeno bez jeźdźca gnała dalej, aż do celu przyszła pierwsza. Tu zatrzymała się przed hellanodikami. Oni przeto zwycięstwo jej przyznali. 

— I słusznie — odrzekł Pejsidoros. — Toć na wyścigach koń nagrodę bierze, nie jeździec. 

Nie bez trudu zdołali sobie zdobyć dwa siedzenia w górnych rzędach, w połowie mniej więcej północnego nasypu, co hipodrom oddzielał od stadionu. Siedli tedy wprost powyżej hellanodików, a metę mieli naprzeciwko, w dole. Jak na dłoni widzieli przed sobą hipodrom w całej długości od zaokrąglonego końca na wschodzie, kędy była brama główna, i miejsce na zakręcie „popłochem końskim” zwane, aż po zachodni portyk <phrase id="63709">Agnaptosa</phrase>, gdzie ustawione były szranki wyjazdowe. 

W szumnym rozgwarze nieprzejrzanych tłumów, co roiły się wszędzie na nasypach, jął <phrase id="66502">Pejsidoros</phrase>, nachyliwszy się ku matce, objaśniać jej półgłosem rozkład hipodromu i urządzenia wyścigowe. 

— Stamtąd wyruszą — mówił ukazując jej szranki. 

— A jakoż to — pytała — przed wyjazdem zrównają się w jeden szereg, skoro szranki one tak dziwnie postawiono? Wszak tam dwa stanowiska środkowe najbardziej są naprzód wysunięte, a następne, im dalej po bokach, tym bardziej ku tyłowi cofnięte. 

— To urządzenie — odpowiedział — służy właśnie do tym łacniejszego uszykowania wozów w jeden rząd. Ci dwaj na stanowiskach środkowych nie ruszą się wcale. Dwaj następni z obu stron, gdy opadną sznury zagradzające im drogę, podjadą nieco, aż w równi staną z pierwszymi. Potem z obu stron wyruszy znowu dalsza para i zrówna się też do szeregu. Tak podjeżdżać będą kolejno, póki się wszyscy nie uszykują równo jak pod włos. 

— A którędyż pojadą? 

— Widziszli tam na środku w połowie hipodromu wielki on posąg <phrase id="66504">Hippodamei</phrase>? 
</document>