<?xml version="1.0" encoding="UTF-8"?>
<document id="00101650">
Jeśli chodzi o art. 2 z druku nr 2565, było dużo zastrzeżeń przede wszystkim ze względu na skutki finansowe dla <phrase id="466925">samorządów gminnych</phrase>, które byłyby zobowiązane do przeprowadzenia poszukiwań, a następnie analizy dostępności lokalnych zasobów <phrase id="466927">źródeł energii</phrase>, w tym <phrase id="466926">energii wiatru</phrase>, wód płynących, <phrase id="466928">energii słonecznej</phrase>, wód geotermalnych itd. Samorządy miałyby w związku z tym bardzo dużo pracy. Wyniki te trzeba byłoby uwzględnić w studium gminnym. Do tej pory poszukiwania takie były prowadzone przez potencjalnych inwestorów lub przez służby państwowe. Skala kosztów jest ogromna, a brak takiej analizy dyskwalifikuje całe przedsięwzięcie. 

Z kolei art. 2 pkt 2 projektu wnioskodawców dotyczył ustawy o planowaniu i zagospodarowaniu przestrzennym i nakładał na gminy bezwzględny obowiązek uwzględniania w planach miejscowych zasad wykorzystywania źródeł energii wcześniej zidentyfikowanych. Z takim zapisem wiąże się konieczność wykonania obowiązkowej oceny ich oddziaływania na środowisko, co pociąga za sobą znaczne koszty finansowe, a także wydłużenie czasu sporządzenia miejscowych planów. Byłoby to wbrew intencjom wnioskodawcy. 

Reasumując, obligatoryjne umieszczenie tych zapisów w studium gminnym i planach miejscowych byłoby ze względów finansowych bardzo trudne, wręcz niemożliwe do udźwignięcia przez budżety gmin, ale na pewno byłoby korzystniejsze dla inwestorów, których odciąża się z kosztów. 

Dlatego, jeśli chodzi o art. 2, połączone komisje przyjęły propozycję zarekomendowaną przez podkomisję, aby zapisy te przenieść do obszaru fakultatywnego. Oznacza to, że jeśli gminy chcą, mogą w swoim studium określić obszary, na których rozmieszczone są zarówno źródła energii, jak i urządzenia wytwarzające energię w oparciu o źródła odnawialne. Mogą także w miejscowych planach zagospodarowania przestrzennego określić granice tych obszarów. Połączone komisje przyjęły też zaproponowane w art. 3 przepisy przejściowe oraz 30-dniowy okres wejścia w życie ustawy. 

Szanowny Panie Marszałku! Panie Ministrze! W imieniu połączonych <phrase id="466929">Komisji Infrastruktury</phrase> oraz <phrase id="466930">Samorządu Terytorialnego</phrase> i <phrase id="466931">Polityki Regionalnej</phrase> proszę o przyjęcie sprawozdania i rekomenduję przyjęcie zgłoszonych poprawek. Dziękuję za uwagę. (Oklaski) 

<phrase id="466932">Wicemarszałek Stefan Niesiołowski</phrase>: 

Dziękuję, pani poseł. 

Sejm ustalił, że w dyskusji nad tym punktem porządku dziennego wysłucha 5-minutowych oświadczeń w imieniu klubów i kół. 
</document>