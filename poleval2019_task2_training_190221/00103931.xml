<?xml version="1.0" encoding="UTF-8"?>
<document id="00103931">
Jak słusznie zauważył <phrase id="482726"><phrase id="471582">Marceli</phrase> <phrase id="471581">Szpak</phrase></phrase> w komentarzu do ostatniego wpisu, minął miesiąc bez notki. Jeden z naszych znajomych nazwał wręcz powrót po takiej przerwie „reaktywacją bloga”. <phrase id="471584">Mirka</phrase> i mnie tłumaczy nawał pracy, w połączeniu z kilkoma miłymi okolicznościami osobistymi, które razem zjadły nasz czas na blogowanie. 

Więc tym samym blog uważam za reaktywowany, postaramy się już nie znikać na tak długo. 

Pisanie notki po przerwie dziwnie przypomina rozpoczynanie bloga – co, na marginesie wydaje się być dla wielu osób chwilą trudną i wyjątkową („co by tu napisać?”). Przy całej efemeryczności i pospolitości tego medium lepiej chyba pisać pierwszy wpis tak, jak gdyby nigdy nic, gustownie pomijając kwestię uroczystej aktywacji. 

I tu w takim razie pojawia się pytanie – może ten przydługi wstęp jest zupełnie niepotrzebny, i notka powinna zacząć się tak: 

Podczas krótkiej przerwy od blogowania niepostrzeżenie miała miejsce druga rocznica powstania naszego bloga. Rocznica sama w sobie nie jest faktem wyjątkowym – choć druga jest już dowodem pewnej wytrwałości. (Swoją drogą, ciekawe jaki jest średni czas rozpadu bloga?) 

Wspominam o niej bo właśnie otrzymaliśmy coś w rodzaju prezentu – co zresztą było bezpośrednim impulsem do reaktywacji. 

Otóż <phrase id="482729">Narodowe Centrum Kultury</phrase> prowadzi właśnie ankietę dotyczącą zainteresowań osób z sektora kultury, która ma <phrase id="471586">NCK</phrase> pozwolić wybrać kierunek rozszerzania swojej oferty. Wśród dostępnych tematów, w dziale „<phrase id="471591">Promowanie systemów IT w sektorze kultury, kultura i sztuka w Internecie</phrase>”, pojawia się pozycja „<phrase id="471590">Kultura 2.0</phrase>″. 

Nie jest to pierwsze odwołanie do naszej koncepcji – w kilku publikacjach pojawiały się na przykład odwołania do naszego raportu. Jednak dla mnie jest coś wyjątkowego – i miłego – w tym, że <phrase id="471589">NCK</phrase> wymienia w ankiecie <phrase id="471588">Kulturę 2.0</phrase>, bez jakichkolwiek wyjaśnień, tak jakby był to naturalny element sektora kultury. 

Ankietę oczywiście warto wypełnić – zachęcam do wyrażania zainteresowania naszą tematyką. Co ciekawe, na samym końcu, w dziale „inne obszary”, pojawia się kamp! 
</document>