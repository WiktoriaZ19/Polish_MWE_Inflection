<?xml version="1.0" encoding="UTF-8"?>
<document id="00101256">
Promet 

Promet (Pm, łac. promethium) – pierwiastek chemiczny z grupy lantanowców w układzie okresowym. Nie posiada żadnych stabilnych izotopów i został wytworzony sztucznie, choć jego śladowe ilości mogą powstawać w przyrodzie, w wyniku naturalnych procesów rozpadu jądrowego. Nazwa pochodzi od postaci z mitologii greckiej – <phrase id="50580">Prometeusza</phrase>. 

Pierwiastek ten został otrzymany w 1945 r. przez <phrase id="50581">J. A. <phrase id="53118">Marinsky'ego</phrase></phrase>, <phrase id="50582">C. D. <phrase id="53119">Coryella</phrase></phrase> i <phrase id="50583">L. E. <phrase id="53120">Glendenina</phrase></phrase> w produktach rozszczepienia uranu w reaktorze jądrowym. 

Występowanie 

Ze względu na krótki czas rozpadu, żadna ilość pierwotnego prometu nie występuje na <phrase id="50584">Ziemi</phrase>. Mimo to śladowe ilości tego pierwiastka (4 części na kwintylion, pod względem masy) zostały stwierdzone w rudach uranu pochodzących z <phrase id="50585">Konga</phrase>, gdzie powstały jako produkt samorzutnych reakcji rozszczepienia jąder uranu . Promet może powstawać także w wyniku bardzo rzadkiego procesu rozpadu alfa naturalnego izotopu europu – 151 Eu . 

Linie widmowe prometu zaobserwowano w widmie gwiazdy <phrase id="50586">HR 465</phrase> w gwiazdozbiorze <phrase id="50587">Andromedy</phrase> oraz prawdopodobnie <phrase id="50588">HD 101065</phrase> i <phrase id="50589">HD 965</phrase> . Oznacza to, że pierwiastek ten musi być na bieżąco produkowany w tych gwiazdach. 
</document>