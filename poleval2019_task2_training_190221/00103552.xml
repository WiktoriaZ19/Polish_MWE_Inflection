<?xml version="1.0" encoding="UTF-8"?>
<document id="00103552">
Nie byłam już małą dziewczynką. 

Kiedy zachorowałam, papa oglądał kupę, wąchał mocz z urynału, oglądał mnie z miną eksperta, ale, jakoś tak… inaczej. 

Pierwszy raz poczułam coś dziwnego. 

Nie byłam już tak płaska jak Salome. 

Patrzył tak, jak wtedy, w Londynie, w parku, gdy oglądał ten wybryk natury - osła w paski. 

Tak, byłam inna niż papa, inna nawet niż mój brat. 

Tatuś musiał to zauważyć już wcześniej, bo od jakiegoś czasu w podróży ja i Woffi mieliśmy osobne łóżka, nie spaliśmy, jak dotąd, pod jedną pierzyną. 

Teraz bardziej byłam podobna do mamy i babci. 

Kiedy wyzdrowiałam wracaliśmy z Wiednia. 

Któregoś ranka obudziłam się, czując dziwną wilgoć między nogami. 

Odrzuciłam pierzynę i poczułam że robi mi się niedobrze. 

Krew. 

“Papooo! Tatusiu! Tatusieńku jedyny !!! Pomocy! Ratuj! Papo umieram!” – krzyczałam. 

Mój dobry papa próbował mnie pocieszyć, ale wiedziałam lepiej. 

Krew - to znaczy śmierć. 

Zatrzymaliśmy się w Brünn. 

Tam ostatni raz koncertowałam z Wolfgangiem. 

W kolejną podróż Papa mnie nie zabrał. 

Pojechał tylko z Woffim. 

Krew znaczy śmierć. 

Nie wiem, czemu tak śmieszyła <phrase id="474490">Salome Musch</phrase> moja rozpacz. 

Byłam chora od płaczu i słaba od rzygania. 

Bolała mnie głowa. 

Biedna mama, była zupełnie przerażona. 

“Tatusiuuu…” Pimperl nasza foksterierka, leżała na moich stopach – “Papooo…”- a po chwili zawodziła razem ze mną – “Papoooo-uuu…” 

Wreszcie Salome Musch zabrała mnie do kuchni. Z czerwonymi od płaczu oczami wzięłam się za szorowanie wielkiego garnka. Bolała zdarta na rękach skóra ale poczułam ulgę. 

Poświęciłam się modlitwie. 

Papa uważał, że za często przesiadywałam w kościele. 

Papo nasz, który jesteś w Bolonii, Florencji, Neapolu, w Rzymie… 

Nie za często, przesiadywałam, papo, w sam raz. 

Zgoda, ławki były zimne, ale w końcu takie małe cierpienie mogłam Panu Bogu, Ojcu w niebie, ofiarować. 

Poza tym – organy. 
</document>