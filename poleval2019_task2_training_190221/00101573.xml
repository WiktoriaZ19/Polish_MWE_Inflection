<?xml version="1.0" encoding="UTF-8"?>
<document id="00101573">
<phrase id="467307">Don <phrase id="71898">Pedro</phrase></phrase>, któremu stan familii i interesów moich opowiedziałem, rzekł mi jednego dnia, że poczciwość i sumienie nakazują mi powrócić do mej ojczyzny i żyć z żoną i dziećmi. Powiadomił mnie, że jeden statek stał w porcie w pogotowiu wyjścia pod żagle i udania się do <phrase id="71890">Anglii</phrase>, obiecując dać mi wszystko, czego by mi tylko było potrzeba na podróż. Podawałem mu różne przyczyny, dla których nie chciałem nigdy powracać do mej ojczyzny i zamierzałem szukać bezludnej wyspy, gdzie bym mógł dokonać reszty mojego życia. Odpowiedział mi, iż wyspa, której bym chciał szukać, była czystym urojeniem i że wszędy znalazłbym ludzi, przeciwnie zaś, zostając u siebie, byłbym panem i mógłbym, jak by mi się podobało, żyć odludnie. 

Dałem się na koniec namówić, nie mogąc postąpić inaczej, a do t ego jużem się nieco oswoił. Opuściłem <phrase id="71436">Lizbonę</phrase> dwudziestego czwartego listopada i wsiadłem na statek kupiecki. 

Kto był jego kapitanem, nie chciałem się pytać. Don Pedro towarzyszył mi aż do portu i pożyczył dwadzieścia funtów szterlingów. Pożegnał się ze mną najprzyjaźniej i przy rozstaniu uściskał mnie, com znieść musiał bez okazania najmniejszego wstrętu. 

Nie miałem w tej podróży ani z kapitanem, ani z żadnymi podróżnymi obcowania, tłumacząc się słabością, którą zmyśliłem, aby móc zostawać w mojej kajucie. Piątego grudnia rzuciliśmy kotwicę na <phrase id="71900">Dunach</phrase> około dziewiątej z rana, a o trzeciej po południu przybyłem w dobrym zdrowiu do <phrase id="71440">Redriff</phrase> i udałem się do mego domu. 

Żona moja i dzieci zobaczywszy mnie okazały podziwienie i radość, myślały bowiem, żem umarł. Lecz muszę wyznać, iż widok ich napełnił mnie nienawiścią, odrazą i pogardą, tym bardziej gdym pomyślał o bliskim związku między nami. Lubo od czasu wygnania z kraju Houyhnhnmów przyzwyczaiłem się znosić widok <phrase id="71893">Jahusów</phrase> i nawet rozmawiałem z <phrase id="467312">Don <phrase id="71901"><phrase id="71894">Pedrem</phrase> de <phrase id="71448">Mendez</phrase></phrase></phrase>, jednak wyobraźnia moja i pamięć były ciągle przepełnione myślami wzniosłymi i cnotami przezacnych <phrase id="71895">Houyhnhnmów</phrase>, a wspomniawszy, że przez związek z samicą <phrase id="71896">Jahu</phrase> stałem się ojcem wielu takich zwierząt, przejęty zostałem wstydem, zmieszaniem i najmocniejszą odrazą. 

Gdym wszedł do mojego domu, uścisnęła mnie żona moja i dała mi pocałunek, ale będąc już dawno odzwyczajony od uściskań tak obrzydłego zwierza, wpadłem w zemdlenie, które przeszło godzinę trwało. 

Od mojego przybycia do <phrase id="71897">Anglii</phrase> już pięć lat upłynęło; w pierwszym roku nie mogłem cierpieć obecności żony mojej i dzieci, ich odór był mi nieznośny, mniej jeszcze mógłbym wytrzymać, gdyby ze mną przy jednym stole jadały. Do tej chwili nie wolno im tykać mojego chleba ani pić z mojej szklanki, nie pozwalam też nikomu z mojej familii dotykać mojej ręki. 
</document>