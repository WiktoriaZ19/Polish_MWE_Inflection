<?xml version="1.0" encoding="UTF-8"?>
<document id="00101600">
– Nawet gdyby mąż twój był ministrem, nie uchroniłoby cię to od więzienia i od <phrase id="467384">skazującego wyroku</phrase>. 

– Więc co mam zrobić? 

– Jak najprędzej oddaj ten list, tak jak tego od ciebie żądano. 

– Ale to może być równoznaczne z wydaniem tego człowieka na śmierć! 

– Tym lepiej. Jest szpiegiem i musi być unieszkodliwiony. 

– Rozumujesz zbyt po męsku – odezwałam się po chwili. – Sprawa wcale nie jest taka prosta. Nie bierzesz pod uwagę, że stosując się do twojej rady wydam człowieka, który nikogo poza mną jedną nie ma na świecie. Człowieka, który mi zaufał. Inaczej byś traktował tę sprawę, gdybyś to ty był na jego miejscu. 

<phrase id="66413">Romek</phrase> uśmiechnął się. 

– Nie mógłbym być na jego miejscu z dwóch przyczyn. Po pierwsze, nie wyobrażam sobie takiej sytuacji, w której chciałbym ciebie narazić na jakieś niebezpieczeństwo, a po drugie, nie jestem szpiegiem. Natomiast ty przede wszystkim musisz liczyć się z tym, że jesteś <phrase id="310074">Polką</phrase>, żoną <phrase id="326754">polskiego</phrase> dyplomaty. Jakże możesz zastanawiać się nad tym, czy współdziałać z kimś, kto jest wrogiem państwa?! 

Nie mogłam odmówić mu słuszności. Zresztą najprawdopodobniej sama postąpiłabym tak, jak mi radził. Alę przecież to nie może zmienić faktu, że mam prawo cierpieć z tego powodu. 

Romek doprawdy byłby interesującym chłopcem, zupełnie interesującym, gdyby nie ta jego powaga, gdyby nie ta dziwna mania dopatrywania się w zwykłych życiowych i przeciętnych sprawach jakichś wielkich przeznaczeń. Jestem przekonana, że gdybym go pocałowała, gdy mnie żegnał w bramie (a mówiąc nawiasem, miałam na to ochotę), uważałby, że jest to równoznaczne z postanowieniem rozwodu, i natychmiast pojechałby do krawca, by zamówić sobie ślubny frak. Romek nie uznaje żadnych połowiczności. Jestem przekonana, że nie rozumie, co to jest flirt, a romans mógłby pojąć tylko jako czysty związek dusz, i to koniecznie na <phrase id="63456">Capri</phrase>. Naturalnie związek dozgonny. I żeby być pochowanymi we wspólnym grobie. Pomyśleć: ile ten chłopak traci przyjemności, jakie na pewno nie ominęłyby go, gdyby nie ta jego mordercza serio postawa wobec życia. 
</document>