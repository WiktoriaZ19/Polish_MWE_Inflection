<?xml version="1.0" encoding="UTF-8"?>
<document id="00103877">
Pieniądz nie sen. Pieniądz pachnie brudem. Za pieniądze możesz mieć wszystko. Możesz mieć chleb na każdy dzień powszedni, mięso nie tylko w niedzielę i święta, kawę czarną i chrupiące croissanty, czego tylko sobie zażyczysz, człeku marny. Zwłaszcza ten upragniony napój bogów (bo my ze starym nie jesteśmy wybredni), tę ambrozję nudy, tego rozweselacza dżdżów, pogromcę wymyślnych chmur brunatnych i skrupułów dusznych, wybielacza myśli nieczystych, oczyszczalnię prawych kieszeni i poborcę mamony, tę upragnioną ciecz niebian piorunowych, przecudny przejrzystości ultraviolet świata, tęczę pijaną kolorów, esencję różowości i tego, co na niebiosach i ziemi piękne i dobre, i prawdziwe. Masz pieniądz? Co zapragniesz tylko, możesz w gardło lać! - miedź, brąz lub złoto, lub purpurę, szlachetności drzemiące u korzeni gór i skał, zaś przede wszystkim ten przejrzysty kryształ wzgórzowy, krynicę wzburzoną, ciekącą, wonną, której bezbarwności i ciszy wiekuistej każdy porządny przecież pożąda alkoholik. 

Zaprawdę! Pieniądz nie śmierdzi. Nie jest grzechem łaknąć codziennego chleba i podać kubek wody maluczkim – jak na kazaniu zasłyszałem. Nieważne… bo widzę, że jak <phrase id="299503">Konrad</phrase> improwizuję... 

Raz w tygodniu zatem, żeby nie przedłużać już, szedł mój ojciec do kolektury i trwonił dziewięć najczystszych złotych. 

Ale po dwóch miesiącach nastąpiła rewolucja w fabryce, z drugiej zmiany przeszedł na trzecią. Bo zwolnili tego kierownika, z którym ojciec był w komitywie. Wszyscy pracownicy co tydzień zmieniali wachtę, a ojciec nigdy. Prezes nic nie wiedział, koledzy siedzieli cicho, a stary się cieszył, bo lubił sobie długo pospać w dzień i oglądać telewizję, i nie chciał ze mną rozmawiać, a ja wychodziłem do szkoły, kiedy on spał, i wracałem, kiedy był w pracy, a kiedy zmęczony po wachcie powracał przed północą, ani ja, ani on nie zamienialiśmy zbyt wielu słów prócz sakramentnych: „Cześć, synu, jak w szkole?” – „W porządku, tato!”. I może czasem dwa zdania więcej. Razem jedynie oglądaliśmy mecze w szabas. Ale bez rozmów, jak troglodyci w jaskini neolitu. Tak było od śmierci świętej pamięci mamy mojej. 
</document>