<?xml version="1.0" encoding="UTF-8"?>
<document id="00103808">
W analizie aspektu wybranych czasowników wykorzystano także prace Śmiecha [1967] (aspekt form <phrase id="484190">czasu teraźniejszego</phrase> w historii polszczyzny), Kucały [1995] (<phrase id="484189">czasowniki dwuaspektowe</phrase> w Sstp) i Wilczewskiej [1993] (<phrase id="484191">słowa dwuaspektowe</phrase> w SXVI). Śmiech rzadko wspomina o ambiwalentności aspektu, skupiając się na opozycjach aspektowych i ich wykładnikach morfologicznych. Wyniki jego badań traktujemy jedynie jako próbę opisu ewolucji znaczeń rodzajowych konkretnych czasowników, a wszelkie ustalenia przyjmujemy jako przybliżenie rzeczywistego stanu staropolszczyzny. W swojej pracy – jak się zdaje – określa nie prawdziwy aspekt słów, lecz aspektualne dominanty. W przypadku <phrase id="484193">czasowników jednoaspektowych</phrase> ta metoda się sprawdza, ale w odniesieniu do czasowników o ambiwalentnym znaczeniu rodzajowym – zawodzi. Kucała bada definicje haseł Sstp. Te czasowniki, które definiowane są za pomocą czasowników DK, uznaje za DK, te, które w definicjach Sstp mają imperfektywne słowa, uznaje za NDK. Mimo zalet metoda ta ma też swoje ograniczenia: opiera się bowiem na zaufaniu w intuicję i wyczucie semantyczne redaktorów <phrase id="484192">Słownika staropolskiego</phrase>, ponadto zakłada to, że intencją autorów poszczególnych haseł było podanie w definicjach informacji o aspekcie słów, co Kucała sam na początku artykułu wyklucza (Sstp aspektu nie określa bowiem explicité) [1995: 213-14]. Sprzeczność tę można usunąć jedynie wtedy, gdy przyjmie się, iż redaktorzy Sstp podawali informację o znaczeniu rodzajowym leksemów przypadkiem, mimochodem, niechcący. Uważamy, że definicje Sstp uwzględniają aspekt słów jedynie w ogólnych zarysach, dlatego nie wykorzystaliśmy ich w § III.3. Postanowiliśmy jednak niepewne wyniki badań Kucały umieścić w poniższej tabelce. 

Pracę Wilczewskiej wykorzystaliśmy w pełni. Badaczka zajmuje się tylko tzw. pełną dwuaspektowością (występującą w formach czasu teraźniejszego tego samego słowa), pomijając za to zjawisko częściowej dwuaspektowości (czyli różnic aspektowych np. między formami praesentis a praeteritum). 
</document>