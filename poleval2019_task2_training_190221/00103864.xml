<?xml version="1.0" encoding="UTF-8"?>
<document id="00103864">
<phrase id="484401">J. Clark</phrase> [1987] jako pierwszy zwrócił uwagę na fakt, że każde podejście do <phrase id="484402">nauczania języka obcego</phrase>, które zostaje zoperacjonalizowane w <phrase id="484403">formie curriculum</phrase> (tj. przede wszystkim ujęte w formie określonych celów do osiągnięcia), nie ogranicza się wyłącznie do kwestii związanych stricte z nauczaniem języka, ale również automatycznie – świadomie bądź nie – wyraża pewien preferowany system wartości o charakterze socjopolitycznym, czy nawet filozoficznym (innymi słowy – ideologię). Bazując na typologii ideologii edukacyjnych <phrase id="484404">M. Skilbecka</phrase> [1982] wskazał na gruncie glottodydaktyki cztery główne realizacje tego typu: <phrase id="484405">klasyczny humanizm</phrase>, <phrase id="484406">efektywność socjoekonomiczną</phrase>, progresywizm oraz <phrase id="484408">społeczny rekonstrukcjonizm</phrase>. 

Do pierwszej z nich zaliczył podejście gramatyczno-tłumaczeniowe, które według niego promuje i wyraża przede wszystkim wartości konserwatywne, jako że jest “elitist, concerned with the generalizable intellectual capacities and with the transmission of knowledge, culture, and standards from one generation to another” [Clark 1987: 91]. 

Druga z ideologii ukierunkowana jest przede wszystkim na efektywność rynkową, ale także po prostu na skuteczność w codziennych interakcjach. Na gruncie nauczania języków obcych emanacją tychże wartości w najlepszy sposób staje się zatem – funkcjonalne z założeń – podejście komunikacyjne. 

W ramach trzeciej z opisanych ideologii skupia się przede wszystkim na indywidualnych, nie zaś grupowych potrzebach, możliwościach czy zainteresowaniach, w których widzi się szansę na samorealizację jednostki. Ten typ wartości stanowi według badacza podstawę podejścia zadaniowego. 

Wreszcie czwarta z ideologii – społeczny rekonstrukcjonizm, zwany czasem pa-radygmatem transformacyjnym – to klasyczne dla szkoły krytycznej spojrzenie na praktyki komunikacyjne jako na sposób zmiany rzeczywistości społecznej. Punkt ciężkości przypada tu na zagadnienia tożsamości, nierówności oraz postulowanej samoświadomości. Dla Clarka wyrazem takiego podejścia na gruncie glottodydaktyki jest przede wszystkim pedagogika zorientowana na gatunki (genre pedagogy), np. ujęcia proponowane przez badaczy australijskich [por. Christie 2005]. 

B. Dendrinos [1992] w swojej książce poświęconej ideologiom w podręcznikach do nauczania języka angielskiego również wychodzi od typologii M. Skilbecka, jednak ogranicza się do oryginalnej – trójdzielnej – koncepcji i nieco inaczej konceptualizuje poszczególne ideologie, a zatem również – przyporządkowuje do nich poszczególne podejścia glottodydaktyczne. 
</document>