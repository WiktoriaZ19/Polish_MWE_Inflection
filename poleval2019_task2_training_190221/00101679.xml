<?xml version="1.0" encoding="UTF-8"?>
<document id="00101679">
Zasadnicze pytanie, które należy zadać, dotyczy podstawy, na której autor sprawozdania w sposób niedopuszczalny interpretuje stanowisko minister Gilowskiej. W treści nie podano żadnego dowodu, który taką interpretację by uprawdopodobnił. W żadnej mierze nie można jej więc uznać za wiarygodną. 

Kolejna wersja projektu ustawy powstała w dniu 20 września 2007 r., po zdjęciu dotychczasowego projektu z porządku obrad w dniu 19 września 2007 r.: „Projekt ten zakładał pozostawienie podatków od wideoloterii na dotychczasowym poziomie 45% i wprowadzał obowiązek uiszczania dopłat do tych gier”. Cytat ze sprawozdania. Fragment o wprowadzeniu obowiązku uiszczania dopłat jest zaprzeczeniem cytowanego wcześniej fragmentu, projekt z 5 września „przewidywał dopłaty oraz brak obniżki podatków, tj. pozostawienie progu 45%, co oznaczało utrzymanie barier wejścia na rynek wideoloterii”. Projekt z 20 września nie mógł więc wprowadzić czegoś, co było już obecne w projekcie z 5 września. Manipulacja ta jest oczywistą konsekwencją kłamliwej interpretacji stanowiska <phrase id="467160">minister Zyty Gilowskiej</phrase>, o czym pisaliśmy powyżej. 

Należy przy tym zwrócić uwagę, że autor sprawozdania sam gubi się w datach i terminach, gdyż po informacji o przygotowaniu w dniu 20 września 2007 r. nowej wersji projektu ustawy, pisze: „Ostateczna wersja projektu ustawy datowana jest na dzień 5 września 2007 r.”. Należy zapytać, który zatem z projektów jest ostateczny, albo jaką datę miał projekt, który autor sprawozdania przedstawia jako ostateczny. 

W związku z nieścisłościami, nieudowodnionymi sugestiami i bezzasadnymi tezami stawianymi w sprawozdaniu, w toku prac komisji zgłoszono szereg poprawek mających na celu uzupełnienie i skorygowanie treści sprawozdania w taki sposób, aby opisywane w nim zdarzenia odpowiadały stanowi faktycznemu. Ze względów politycznych wielu poprawek nie zdołano wprowadzić, aczkolwiek jedna z nich, przyjęta przez komisję, stanowi podsumowanie prac legislacyjnych trwających w latach 2006–2007 i wskazuje, że: „Na podstawie zebranego materiału dowodowego komisja ustaliła, że toczące się w latach 2006–2007 prace nad nowelizacją ustawy hazardowej były prowadzone zgodnie z prawem. Prace zostały jednak przerwane na skutek przyspieszonych wyborów parlamentarnych. W dniu 7 września 2007 r. odbyło się w Sejmie głosowanie nad ustawą zwiększającą ryczałt od automatów do gier o niskich wygrany z dotychczasowego poziomu 125 euro do 180 euro miesięcznie. Zgodnie z protokołem ustaleń stałego komitetu Rady Ministrów z dnia 8 listopada 2007 r. przewodniczący komitetu <phrase id="467161">Przemysław Gosiewski</phrase> zobowiązał ministrów do wycofania projektów dokumentów przyjętych przez stały komitet <phrase id="467162">Rady Ministrów</phrase>, w tym projektu nowelizacji ustawy o grach i zakładach wzajemnych”. 
</document>