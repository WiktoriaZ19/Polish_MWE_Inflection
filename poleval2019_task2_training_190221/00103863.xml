<?xml version="1.0" encoding="UTF-8"?>
<document id="00103863">
W glottodydaktyce dość powszechnie przyjmuje się trójczłonową gradację ogólności ww. zagadnienia: podejście, metoda, technika. W ten sposób definiuje je <phrase id="484394">A. Seretny</phrase> [2006: 126]: „podejście określa koncepcję nauczania, jest więc pojęciem szerszym w stosunku do metody, która tę koncepcję precyzuje. W ramach zaś metod wykształciły się charakterystyczne sposoby pracy dydaktycznej, zwane technikami”. Niekiedy dodaje się jeszcze poziom pośredni w postaci procedury – ‘określonej sekwencji technik’ [np. Harmer :78]. Nieco inaczej ujmują to <phrase id="484396">J. Richards</phrase> i <phrase id="484397">T. Rogers</phrase> [2001], dla których nadrzędnym pojęciem jest metoda, na którą składają się trzy wymiary: podejście, układ (design) oraz procedura. Pierwszy z owych wymiarów odnosi się do przyjętej <phrase id="484398">teorii języka</phrase> i jego nabywania , drugi – do zawartości językowej oraz ról przewidywanych dla nauczycieli, uczniów oraz materiałów dydaktycznych, trzeci – technik i aktywności używanych w nauczaniu. 

W niniejszej pracy przyjmuję ujęcie A. Seretny, tj. używam pojęcia podejście w znaczeniu nadrzędnym, a zarazem głównym, tj. odrzucam wartościowanie wynikające z przypisania niektórym (starszym) podejściom statusu wyłącznie metody. Uznaję bowiem, że każde z podejść ma istotny wymiar teoretyczny. Rzecz jasna w cytatach z innych prac zachowana zostaje terminologia oryginalna. 

Historyczne ujęcie poszczególnych podejść zostało wielokrotnie opisane przez badaczy krajowych i zagranicznych. Wśród pierwszych z nich trzeba wymienić fundamentalną pracę glottodydaktyki polskiej (resp. po polsku): <phrase id="484399">Metodykę nauczania języków obcych</phrase> [Komorowska 2002] oraz – na gruncie glottodydaktyki polonistycznej (resp. o języku polskim) – artykuł A. Seretny [2006] z tomu Z zagadnień metodyki nauczania języka polskiego jako obcego. Wśród ujęć anglojęzycznych najważniejsze są dwie (a w zasadzie trzy) pozycje: autorstwa Larsen-Freeman [2001] oraz dwa wydania pracy J. Richardsa i T. Rogersa [1986/2001]. 

Wśród podejść do nauczania języka obcego nie wszystkie koncepcje mają tę samą rangę, rozumianą jako zasięg czy okres oddziaływania, liczbę kontynuatorów etc. Najczęściej grupuje się je w dwie nadrzędne kategorie: podejścia konwencjonalne (np. gramatyczno-tłumaczeniowa, audiolingwalna, komunikacyjna etc.) oraz podejścia niekonwencjonalne (np. sugestopedia, Total Psychical Response etc.). W naturalny sposób kategoryzacja taka jest prostsza dla podejść starszych, trudniejsza zaś – dla nowszych. Pewną stałą jest również ujmowanie preferowanego podejścia jako czegoś spoza typologii , pewnego rodzaju końca historii (w sensie F. Fukuyamy) dyscypliny. 
</document>