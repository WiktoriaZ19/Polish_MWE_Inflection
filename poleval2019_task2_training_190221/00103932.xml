<?xml version="1.0" encoding="UTF-8"?>
<document id="00103932">
W projekcie „<phrase id="471592">Scenariusze przyszłości bibliotek</phrase>”, który realizowałem razem z <phrase id="482735"><phrase id="471594">Edwinem</phrase> <phrase id="471595">Bendykiem</phrase></phrase> i <phrase id="471596">Fundacją Rozwoju Społeczeństwa Informacyjnego</phrase>, w większości rysowanych scenariuszy kluczową rolę grali bibliotekarze. W sytuacji gdy coraz więcej treści jest dostępnych bezpośrednio online, i pośrednicy tacy jak biblioteki stają się zbędni, bibliotekarz może się stać tak naprawdę jedynym cennym zasobem biblioteki. Upraszczając, w tym modelu biblioteką byłoby połączenie z <phrase id="471597">internetem</phrase>, wzbogacone o człowieka będącego przewodnikiem po treściach, które w Sieci można znaleźć. 

Kilka dni temu przyszedł mi do głowy scenariusz zupełnie odwrotny – zakładający, że funkcję filtrującą świetnie dla każdego użytkownika może spełnić jego sieciowa społeczność – a nastomiast pewne zasoby zawsze będą rzadkie i ich publiczne udostępnianie może być uzasadnione. Na takim założeniu opiera się idea „ciemnej biblioteki”. W tyle głowy kołacze mi się też teza <phrase id="471598">McLuhana</phrase> – jedno z jego „praw mediów” stwierdzające, że po osiągnięciu granic swoich możliwości dana forma medialna (szeroko pojęta) „przekręca się” i staje swoim przeciwieństwem. 

Wyobraźmy więc sobie bibliotekę, która nie ma pracowników i większość czasu nie jest otwarta. Jest ciemnym – dosłownie i w sensie przenośnym opisanym powyżej – magazynem. A dokładniej składem przydatnych rzeczy – a takie będą istnieć nawet w dużo bardziej cyfrowej rzeczywistości: rzadkie książki, gry planszowe, narzędzia, sprzęty gospodarstwa domowego. Wszystko to można by wypożyczać w modelu bibliotecznym. Skład pozostaje „ciemny” do momentu przyjścia użytkownika – miejsce rozświetla się na chwilę, dosłownie i w przenośni, a wypożyczeń dokonujemy z pomocą automatycznego systemu. I pewnej niezbędnej dozy zaufania. 

Pytanie co wówczas animuje bibliotekę w miejsce bibliotekarza. Byłby to system społecznościowy obsługujący grupę użytkowników biblioteki – zapewniający kontrolę wypożyczeń, ale też wzajemne rekomendacje pełniące rolę przewodnika i filtra, pod nieobecność bibliotekarza. Ten właśnie system mógłby umożliwiać zaufanie i wzajemne więzi, dzięki któremu człowiek wchodzący do przedmiotu pełnego rzeczy bierze to co mu jest potrzebne, i w dodatku zwraca w odpowiednim momencie. 
</document>