<?xml version="1.0" encoding="UTF-8"?>
<document id="00103940">
W przypadku Fortepan – kolekcji nieopisanych, często prywatnych zdjęć znalezionych przez autorów, pojawia się problem prywatności osób na nich przedstawionych. To tradycyjny problem z dziedzictwem – dyskutowaliśmy go również w trakcie warsztatu digitalizacyjnego na <phrase id="471702">MediaLabie</phrase> w <phrase id="471703">Chrzelicach</phrase>: przeszkody prawne dla publikowania dziedzictwa z sieci wiążą się nie tylko z ochroną praw twórców, ale także ochroną praw osób sportretowanych na zdjęciach czy filmach – przede wszystkim prawną ochroną wizerunku, obejmujacą wszystkich oprócz osób publicznych. 

Ochrona wizerunku to dla projektów digitalizacji dziedzictwa nie tyle przeszkoda, co raczej barykada, z wielkim napisem: „przejścia nie ma!”. Chcąc działać zgodnie z prawem należałoby zrezygnować z digitalizacji dowolnych zbiorów, na których widać ludzi (pozostają kolekcje obiektów architektonicznych, zdjęć krajobrazowych…). Jednocześnie – co wyszło w <phrase id="471704">Chrzelicach</phrase> – intuicyjnie czuć, że ochrona jest w tym wypadku nadmierna, i wszyscy szanują prawo nieco na siłę. 

<phrase id="471705">Węgrzy</phrase> znaleźli rozwiązanie, które bardzo ładnie opisał <phrase id="471707">Jerzy</phrase>: „anonimowość przez przedawnienie”. Innymi słowy, ludzie martwi nie będą się martwić o swój wizerunek. 

Oczywiście założenie może okazać się błędne i w każdej chwili jakaś przedstawiona na zdjęciach osoba może zażądać zadośuczynienia. Ale projekt Fortepan dobrze pokazuje, że w imię digitalizacji dziedzictwa trzeba ponosić ryzyko – bo nie pozostaje nam nic innego. Wartość społeczna płynąca z udostępnienia w postaci cyfrowej zbiorów przerasta wszelkie potencjalne szkody z tytułu naruszenia dóbr osobistych. Bardzo mi się taki pragmatyzm podoba – pytanie jak stworzyć system prawny, który będzie oparty na takim modelu statystycznej szansy – a nie zero/jedynkowego określenia, co wolno, a czego nie wolno. 

(A może Fortepan to po prostu „piractwo”?!) 

W ramach <phrase id="471708"><phrase id="482804">Programu Bibliotecznego</phrase> <phrase id="482805">Fundacji Rozwoju Społeczeństwa Informacyjnego</phrase></phrase> właśnie rusza prowadzony przez <phrase id="471709">Ośrodek Karta</phrase> <phrase id="482806">projekt <phrase id="471710">Cyfrowych Archiwów Tradycji Lokalnej</phrase></phrase>. Mam nadzieję, że problem ochrony wizerunku nie okaże się nadmierną przeszkodą, a za inspirację posłuży może projekt Fortepan. 
</document>