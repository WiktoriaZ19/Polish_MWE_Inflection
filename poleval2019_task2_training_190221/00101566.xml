<?xml version="1.0" encoding="UTF-8"?>
<document id="00101566">
"Co to znaczy?... Dlaczego ona każe mi uciekać z <phrase id="71399">Warszawy</phrase>?... Ach, rozumiem!... Już i ją męczy bakalarstwo, tym więcej dziś, kiedy ze wsi wpadła w chaos... Ale ma słuszność, że <phrase id="71400">Warszawa</phrase> jest nieznośna..." 

Teraz dla <phrase id="71836">Madzi</phrase> zaczęły się przykre czasy. Już i w drugim domu, z powodu wejścia panienek na pensję, skończyły się lekcje, tak że oprócz paru godzin z siostrzenicą <phrase id="71830">Dębickiego</phrase> <phrase id="71831">Madzia</phrase> nie miała zajęcia. 

Każdego poranku trapiła ją chęć wyjścia, ale - po co i dokąd? Więc siedziała samotna w domu trwożąc się, że nic nie robi, i czekając na list od <phrase id="71839">Zdzisława</phrase>. 

"Dziś z pewnością przyjdzie - myślała. - Nie było z rana, więc będzie po południu... Nie było dziś, więc jutro..." 

Ile razy na trzecim piętrze pojawił się listonosz, którego kroki już poznawała, <phrase id="71841">Madzia</phrase> biegła rozgorączkowana do drzwi. 

- A do mnie ma pan list? - pytała. - Do Brzeskiej? 

- Nie ma, proszę pani - odpowiadał listonosz kłaniając się i uśmiechając. 

- To nie może być!... Niech pan poszuka w torbie... 

Listonosz wydobywał pakę listów i przerzucał je razem z <phrase id="71844">Madzią</phrase>. Do niej nie było nic. 

- Niedobry Zdzisław!... - szeptała z żalem. 

Pocieszała się, że może wyjechał na kilka dni, na parę tygodni i - byle wrócił do swoich fabryk - wezwie ją natychmiast. Niekiedy jednak przychodziło jej na myśl, że brat mógł wyjechać na wakacje, że będzie siedział jeszcze miesiąc... Wtedy ogarniała ją rozpacz. 

"Co przez ten czas będę robić?..." - mówiła, z trwogą wyobrażając sobie noce bezsenne i upalne dnie nieskończenie długie, bez pracy, bez znajomych, nawet bez możności wychodzenia z domu. Raz postanowiła wyjechać bodaj na kilka dni do <phrase id="71410">Iksinowa</phrase>; ale wyrzekła się projektu. Przypomniała sobie plotki z powodu Stelli i jej dziecka i - straciła odwagę. Bo jakby ją tam przyjęli dawni znajomi? Ilu pytań i uwag musiałaby wysłuchać za zerwanie z <phrase id="71848">Solskim</phrase>?... Wreszcie może nadejść list od Zdzisława... 

Raz ukończywszy lekcje z <phrase id="71851">Zosią</phrase> wzięła ją do Łazienek. Spacerowały do wieczora, karmiły łabędzie i wyobrażały sobie, jakby to było dobrze, gdyby im pozwolono pływać czółnem po sadzawce. Po tej przechadzce <phrase id="71853">Madzia</phrase> uczuła się rzeźwiejszą i weselszą. Lecz gdy odprowadziwszy Zosię do Dębickiego, do <phrase id="467281">pałacu Solskich</phrase>, zobaczyła oświetlone okna Ady, opanował ją straszny żal. 
</document>