<?xml version="1.0" encoding="UTF-8"?>
<document id="00101976">
Od razu zaznaczę, że filmu nie widziałem i chyba nie planuję, bo jestem podatny na sugestie, a paleniu podziękowałem kilka lat temu. Nie interesuje mnie to, czy ludzie zaczynają palić wyłącznie w wyniku działania wolnej woli, presji otoczenia, spisku wielkich korporacji, reklam z sympatycznym wielbłądem czy nadmiaru wyścigów <phrase id="473659">Formuły 1</phrase> obejrzanych w młodości. Załóżmy, że jest to ich wolny wybór. Palenie jednak produkuje znaczne negatywne efekty zewnętrzne - w postaci kosztów <phrase id="473661">opieki zdrowotnej</phrase> (efekt gapowicza - skoro wszyscy płacą tyle samo, to ja mogę pogorszyć swoje zdrowie bardziej od innych), śmieci i pogorszenia się samopoczucia osób niepalących - i w związku z tym wolność palacza wchodzi w konflikt z wolnością niepalacza. Przesuwanie tych granic jest takim samym zamachem na wolność palaczy, jak ustalenie ich na dotychczasowym poziomie było zamachem na wolność niepalaczy. Próby rozwiązania problemu efektów zewnętrznych obejmują działania z zakresu prawa (ustawowe zakazy), rynku (wysoka cena papierosów) i może architektury (o ile brak popielniczki może kogoś zniechęcić). A normy społeczne zakładają tolerancję (przypominam sobie taki fragment jakiegoś tekstu o <phrase id="473662">savoir vivre</phrase>, chyba nawet w poważnej gazecie, choć nie można wykluczyć, że zebrało mi się kiedyś na czytanie kolorowego opakowania do płyty <phrase id="74191">DVD</phrase>, brzmiący mniej więcej tak " jeśli Twoi goście palą, musisz niestety pozwolić im palić w salonie "). To już mniejsza tolerancja spotyka miłośników czosnku na śniadanie. O pierdzeniu przy stole nie wspominając. 
</document>