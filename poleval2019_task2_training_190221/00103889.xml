<?xml version="1.0" encoding="UTF-8"?>
<document id="00103889">
W krajach rozwiniętych w związku z ogólnopanującym kryzysem coraz częściej mówi się o pomocy sąsiedzkiej. Ja popilnuję Ci psa, kiedy będziesz na wakacjach, a Ty przygotujesz mi tort na 20-lecie małżeństwa. Proste ale dość korzystne rozwiązanie dla jednej i drugiej strony. 

Nad <phrase id="311366">kolumbijskim</phrase> <phrase id="310355">Pacyfikiem</phrase> takie realia to nie kwestia mody ani <phrase id="473974">kryzysu finansowego</phrase>. To tradycja funkcjonująca od zawsze. Istnieją tu bowiem 3 formy pomocy i współpracy: 

Trueque (wymiana) 

Jak łatwo można się domyślić trueque polega na zamianie towarów. Jeśli ja mam przed domem bananowiec, to mogę zamienić z sąsiadem, który właśnie złowił świeżego tuńczyka, tę rybę na obiad za kiść dojrzałych bananów. Ponieważ pieniędzy jest mało, taka forma wymiany okazuje się doskonałym rozwiązaniem w codziennym życiu. Nikt nie cierpi z głodu, sklepy są niepotrzebne, a wszyscy otrzymują to, czego potrzebują. 

Minga (kooperacja czyli wszyscy razem w jednym celu) 

Minga z kolei to spotykana we wszystkich niemal miejscach w <phrase id="285326">Kolumbii</phrase>, także w <phrase id="285325">Bogocie</phrase>, forma wspólnej pracy dla dobra całej społeczności. To coś w stylu naszej odbudowy <phrase id="285327">Warszawy</phrase> po wojnie, tyle że system wspólnej pracy funkcjonuje tutaj po dziś dzień. W ten sposób zbudowane zostało wiele lat temu lotnisko w Nuqui (turystyczna stolica <phrase id="285330">regionu <phrase id="285329">Pacyfiku</phrase></phrase>). Państwo nie miało funduszy na jego konstrukcję, więc mieszkańcy wspólnymi siłami wybudowali sobie lotnisko sami. W taki sposób w regionie oddalonym od wpływów rządu i tak skorumpowanym, że nie może liczyć na pomoc gubernatora, buduje się szkoły, szpitale, naprawia domy, konstruuje łodzie, wydeptuje ścieżki w puszczy, itd. Wszyscy pracują wspólnie, dokładnie tak, jak odbywa się to w plemionach <phrase id="311367">amazońskich</phrase>, kiedy młoda para otrzymuje w dniu ślubu własny dom wybudowany kilka tygodni wcześniej przez całą społeczność. Stanowi to prezent i gwarancję łatwiejszego początku nowej drogi życia. Wszyscy pomagają, bo im kiedyś również udzielono takiej pomocy. 
</document>