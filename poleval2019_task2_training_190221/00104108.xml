<?xml version="1.0" encoding="UTF-8"?>
<document id="00104108">
Opisany w poprzednich punktach algorytm zakłada, że proces decyzyjny opiera się na zbiorach <phrase id="484551">interpretacji morfosyntaktycznych</phrase> przypisanych podczas analizy morfosyntaktycznej. Podczas uczenia tagera zakłada się natomiast, że dane uczące już zostały poddane analizie morfosyntaktycznej. Podobne założenia zresztą przyjmuje się m.in. w przypadku tagera PANTERA. 

Należy się zatem spodziewać najlepszych osiągów tagera, jeśli do przygotowania danych uczących zostanie użyty ten sam <phrase id="484554">analizator morfologiczny</phrase>, z którego będziemy korzystać podczas właściwego znakowania. Jeśli użyjemy innych analizatorów, prawdopodobna jest sytuacja, że dokładnie ten sam segment zostanie rozpoznany jako inna klasa decyzyjna, co może owocować błędną decyzją. Dla przykładu załóżmy, że podczas uczenia i testowania trafiliśmy na dokładnie to samo zdanie, zawierające słowo piec. Załóżmy, że w <phrase id="484555">korpusie uczącym</phrase> słowu temu przypisano jedynie dwa tagi rzeczownikowe (np. w mianowniku i w bierniku), spośród których jeden oznaczony jest jako poprawny, natomiast <phrase id="484556">analizator morfosyntaktyczny</phrase> użyty podczas testowania tagera przypisał temu słowu jeszcze trzeci, czasownikowy, tag. Cecha pobierająca wszystkie możliwe wartości danego atrybutu dla segmentu przyjmie różne wartości podczas działania i podczas uczenia, a zatem otrzymamy różne wektory cech opisujące te przypadki. Może to spowodować błędną klasyfikację. 

Warto tutaj dodać, że problem ten nie był dotąd rozważany w literaturze dotyczącej znakowania morfosyntaktycznego języka polskiego. Najprawdopodobniej wynika to z powszechnie stosowanych w tych kręgach testów ograniczonych jedynie do zdolności wykreślania interpretacji z korpusu wzorcowego (por. rozdział 2.5) -- takie testy nie są w stanie wykazać różnicy, gdyż analizator morfosyntaktyczny podczas znakowania nie jest używany. 

W niniejszym rozdziale proponujemy prostą metodę, która pozwala na lepsze wykorzystanie istniejących zasobów: ponowną analizę morfosyntaktyczną danych uczących. Celem tego zabiegu jest zmniejszenie rozbieżności między zbiorami interpretacji morfosyntaktycznych dostępnych w danych uczących, a zbiorami, które podczas działania otrzymamy z analizatora morfosyntaktycznego. Metoda ta została opracowana pod kątem zastosowania w proponowanym algorytmie opartym na uczeniu pamięciowym, aczkolwiek jej zastosowanie jest szersze (co wykażemy eksperymentalnie). 
</document>