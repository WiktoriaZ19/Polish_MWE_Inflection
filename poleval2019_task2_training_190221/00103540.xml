<?xml version="1.0" encoding="UTF-8"?>
<document id="00103540">
ADAM (widząc jak siedzi markotna na krześle i strzela palcami, podchodzi do niej i gładzi ją po policzku) 

Chodź, połazimy po sklepach. Co? Może w międzyczasie przyjdzie nam coś do głowy. 

KARINA 

Hmm… (ożywionym głosem) W tym sklepie, w którym ostatnio byliśmy – tam, gdzie pokłóciłeś się z tą durną ekspedientką- widziałam piękne szpilki. Mówię ci! 

KURTYNA 

AKT II 

Scena 1 

Pokój. Ten sam dzień wieczorem. Siedzą na kanapie, dookoła której leżą różne torebki i pudełka z zakupami. 

ADAM 

Nie mam już siły. Wykończysz mnie! Po partii tenisa nie jestem taki zmordowany! 

KARINA 

Czytałam, że taka bieganina po sklepach to duży wydatek energetyczny. Można nieźle schudnąć, zakładając jeszcze regularność. Idę poprzymierzać rzeczy. 

(bierze kilka torebek i idzie do sypialni) 

ADAM (do siebie, kiedy zamykają się za nią drzwi) 

Z tym wydatkiem i chudnięciem to by się zgadzało! 

(wyciąga portfel i go obraca) 

Schudł, nie ma co! Spokojnie dwie trzecie grubości ubyło! Te wizyty w butikach, żywienie się w knajpach... już nawet śniadanie jem w mieście! Jak tak dalej pójdzie... 

(urywa i ciężko wzdycha. Wyciąga z torby butelkę whisky i wlewa trochę do szklanki stojącej na stoliku) 

KARINA 

Adam! 

(stoi w drzwiach sypialni. Na sobie ma nową sukienkę – obcisłą, z bardzo dużym dekoltem. Zaczyna iść w jego kierunku zmysłowo kołysząc biodrami. Na końcu staje przed nim w szykownej pozie.) 

I jak? 

ADAM 

Świetnie. Sama wiesz, że na tobie wszystko idealnie leży. 

KARINA 

No wiem. 

(wychodzi znowu do sypialni. Drzwi zostawia otwarte) 

KARINA (off) 

Tak! Figurę to mam! Koledzy mnie chwalą, że niezła laska ze mnie, a nie, jakiś Chupa Chups. 

ADAM 

Chupa co? 

KARINA 

Chupa Chups. Taki lizak. Patyk i na końcu okrągła główka. Te wieszaki na wybiegach zasadniczo tak wyglądają. Największa to głowa. Proporcje w pewnym sensie jak u noworodka. Głowa waży jedną trzecią masy całego ciała. 

(wchodzi do pokoju i idzie do kanapy, parodiując chód modelki. Na sukienkę nałożony ma płaszcz) 

Dlatego jak chodzą, to muszą wysuwać te biodra tak maksymalnie do przodu, żeby dać przeciwwagę głowie, która inaczej przeważyłaby ciało do tyłu. 

ADAM (widząc, że nałożyła płaszcz) 

A ty, dokąd wychodzisz? 

KARINA 

Na imprezę. 

ADAM 

Jak to? (wstaje z kanapy) Sama? W tej sukience? (ciągnie za dekolt sukienki) Z takim dekoltem? 

KARINA 

(odpychając go tak, że ten aż przysiada na kanapie) Ale, o co ci chodzi? Dziś, jaki jest dzień? Środa. Czy w środę kiedykolwiek się spotykaliśmy? Nie. Ja mam swoje plany i nie mogę wszystkiego stawiać na głowie… 
</document>