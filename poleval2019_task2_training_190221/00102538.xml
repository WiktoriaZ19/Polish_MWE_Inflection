<?xml version="1.0" encoding="UTF-8"?>
<document id="00102538">
W czasach przedhistorycznych na obszarze tym wydobywano i obrabiano krzemienie, wytapiano także żelazo (m.in. w Nowej Słupi, gdzie znaleziono piecowisko złożone z 45 pieców hutniczych - dymarek, a także tzw. żużle pierwotne pochodzące z okresu od V wieku do X wieku. Odbywają się tam coroczne <phrase id="468219">Dymarki Świętokrzyskie</phrase>. Pierwsze zakłady przemysłowe powstały na tym terenie już w średniowieczu. Rozwijało się tu górnictwo i hutnictwo, przetwórstwo metalu między innymi produkcja broni, wydobywano <phrase id="468220">rudy ołowiu</phrase>, miedzi i srebra. W Polsce przedrozbiorowej Zagłębie Staropolskie było najważniejszym okręgiem przemysłowym kraju. W XVI w. funkcjonowało tu przeszło 60 kuźnic. W XVII w. powstały pierwsze wielkie piece – w Samsonowie i Bobrzy. W 1782 r. było ich już tutaj 27, na ogólną liczbę 34 znajdujących się w Polsce. Kiedy wyczerpały się złoża miedzi i ołowiu, w Zagłębiu Staropolskim zaczęło dominować przetwórstwo żelaza. W XVI i XVII wieku w granicach Staropolskiego Okręgu Przemysłowego istniał również ośrodek produkcji szkła. W 1782 roku działało tu 27 wielkich pieców hutniczych (na ogólną liczbę 34 istniejacych w Polsce). Druga połowa XVIII wieku przyniosła zmianę w sposobie pozyskiwania surówki. Wytop żelaza w Polsce oparto wtedy na procesie wielkopiecowym. Taka technologia znacznie przewyższała znaną dotąd metodę produkcji. Stosowany wtedy piec, choć nadal pracujący na węglu drzewnym był w stanie wyprodukować rocznie 200 – 300 ton surówki. W połowie XIX wieku na terenie Zagłębia Staropolskiego dominował przemysł metalowy, a na jego potrzeby rozwijano także górnictwo rud żelaza i miedzi. Budowano również tartaki i cegielnie, stanowiące bezpośrednie zaplecze materiałowo-budowlane dla okolicznych zakładów metalurgicznych. W pierwszej połowie XIX wieku nastąpił największy rozkwit okręgu. Był on związany z działlnością <phrase id="468223">Stanisława Staszica</phrase> i <phrase id="468224">Franciszka Ksawerego Druckiego-Lubeckiego</phrase>. Według ich planów miały zostać wybudowane wzdłuż rzeki Kamiennej duże zakłady metalurgiczne. Jednak plany zrealizowane zostały tylko częściowo. 

Rozwój okręgu został zahamowany w drugiej połowie XIX wieku. Miejsce Staropolskiego Okregu Przemyslowego zajęło Zagłębie Dąbrowskie. W okresie dwudziestolecia międzywojennego Zagłębie Staropolskie weszło w skład Centralnego Okręgu Przemysłowego, co przyczyniło się do ożywienia gospodarczego regionu. Zmodernizowano wówczas m.in. istniejące zakłady przemysłu zbrojeniowego w Kielcach, Skarżysku-Kamiennej, Radomiu, Starachowicach i Ostrowcu. 

Po II wojnie światowej w okręgu wybudowano szereg nowych zakładów (m.in. Fabrykę Samochodów Ciężarowych "Star" w Starachowicach), rozbudowano i unowocześniono również już istniejące (m.in. Hutę Ostrowiec). Większe miejscowości leżące w historycznym Zagłębiu Staropolskim to: Kielce, Ostrowiec Świętokrzyski, Starachowice, Skarżysko–Kamienna, Końskie. 
</document>