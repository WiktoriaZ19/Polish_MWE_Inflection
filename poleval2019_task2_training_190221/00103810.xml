<?xml version="1.0" encoding="UTF-8"?>
<document id="00103810">
Ten bezcenny <phrase id="484207">zabytek języka polskiego</phrase> z końca XIII lub z 1. ćwierci XIV w., odnaleziony przypadkiem przez Brücknera w 1890 r., dziś jeszcze – po ponad 100 latach od momentu odkrycia – pozostaje nie do końca przebadany, nie do końca zrozumiany, nie w pełni doceniony. Tymczasem, mimo skromnych rozmiarów (4 dwustronne karty, 459 leksemów, 1508 <phrase id="484211">wyrazów tekstowych</phrase>), <phrase id="484206">Kazania świętokrzyskie</phrase> jawią się nam jako nieoceniony skarbiec najstarszej dostępnej nam warstwy fleksyjnej języka średniowiecza. Stan zachowania Kazań przedstawia tabela 0.1. W ich układzie daje się zauważyć typowy dla XII- i XIII-wiecznej ars praedicandi podział na: [1] thema («temat», czyli łaciński cytat rozpoczynający kazanie, stanowiący myśl przewodnią homilii), [2] divisio (analiza «tematu» i zarysowanie problematyki kazania), [3] subdivisio (wstępne opracowanie jednego wybranego zagadnienia wyodrębnionego w divisio), [4] dilatatio (rozwinięcie według schematu przedstawionego w subdivisio), [5] unitio (synteza rozproszonych wątków, powrót do «tematu»). 

Takst łaciński w Kazaniach świętokrzyskich spełniać mógł trojaką funkcję [Mejer 2004: 19]: był cytatem z Pisma lub auctores, stanowił parafrazę tekstu źródłowego, stanowił objaśnienie argumentów kazania – był ramą cytatów i parafraz, komentarzem, integralnym składnikiem naszych średniowiecznych sermones. 

Łacina stanowiła w Kśw niezmiernie ważny element: tworzyła fundament polskich homilii; na tym solidnym gruncie – staranną polszczyzną - wznoszono właściwą budowlę. Mejor np. nadmienia [2004: 20], że w niektórych przypadkach fragmenty sformułowane po łacinie stanowiły jedynie materiał do opracowania w języku staropolskim (Kazania na dzień św. Katarzyny i na święto Trzech Króli). Stępień z kolei w swej znakomitej analizie <phrase id="484208">Kazania na dzień św. Katarzyny</phrase> pisał, iż tekst polski współgra z tekstem łacińskim tak, że nie sposób ich rozdzielić [Stępień 2003]. 

Sygnałem cytowania tekstu źródłowego jest przejście na język <phrase id="484209">św. Hieronima</phrase>. Niekiedy przejściu od łaciny do staropolskiego towarzyszyły wykładniki metatekstowe - nazwy czynności czytania, pisania, mówienia: „czcie się tako we”, „zmo&lt;wił to słowo&gt;”, „ta słowa pisze”, „rzeka”, „m&lt;owi&gt;”, „&lt;mowi ta to sło&gt;wa”, „prawi”, „pisze”, „o nich mowi” itd. [ibidem: 21], nazwa księgi lub autora (często w połączeniu z zasygnalizowanymi przed chwilą wykładnikami metatekstowymi): „o jemże pisze święty Łukasz”, „o nichże mowi Jeremijasz”, „bo jako mowi Gregorius”, „quia ut &lt;Augustinus (?)&gt;”, „Sicut dicitur ad Thimotheum”, „sicut dicitur Apocalipsis”, „Iudicum”, „Augustinus” [22]. 
</document>