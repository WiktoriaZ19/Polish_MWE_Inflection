<?xml version="1.0" encoding="UTF-8"?>
<document id="00101518">
— A smarkaty jeszcze, ale tym łatwiej <phrase id="64875">Salusia</phrase> i kozła, i barana zrobić z niego zdoła! 

— Ze wszystkich kawalerów, jakie tylko są w powiecie, najbogatszy! 

— Żeby i bryliantowy cały był, ja by za niego nie poszła. Taka niedostała trawa! 

— Jedynak, do wojska nie pójdzie, to i żenić się jemu pora, a gospodyni, słyszę, potrzebują w chacie. 

— Ociec, słyszę, wszędzie oświadcza, że z pięknego domu żonkę dla syna wziąć życzy... 

— Temuż go tutaj w swaty przysłał! 

— Niczego nawet sobie, tylko że jeszcze bardzo niezgrabny... czysty kołek w ziemię wkopany! 

Tu <phrase id="64876">Pancewiczowa</phrase> wniosła i umieściła na stole bochen chleba, talerze, łyżki cynowe i sztućce w drewnianej oprawie; <phrase id="64877">Jaśmont</phrase> też zaraz mniej mówić i bardzo zamyślać się począł, a gdy na stół butelka z wódką i druga z pitnym miodem jeszcze przybyły, ruchem głowy bujną czuprynę w tył odrzucił, po wszystkich spojrzał, chwilę jeszcze milczał, aż głosem zniżonym i jak by zasmuconym mówić zaczął: 

— Otóż i nadszedł ten moment, w którym o losie naszym dowiedzieć się nam przyjdzie, a chociaż serce od niespokojności bije, lecz na dłuższe odkładanie też zgodzić się nie chce i rozkazuje mi wszystkich państwa pięknie prosić, abyście tego, co powiem, życzliwymi uszyma wysłuchali. 

Słuchali. Świetlicę zaległa cisza, śród której słychać było lekkie szmery drzew za oknami. <phrase id="62539">Jaśmont</phrase> obie duże, piegowate ręce na stole położył i znowu mówić począł: 

— Małżeństwo, spólność żywota nierozdzielną mające, w kościele siódmy sakrament święty, rzecz przyrodzona człeku i poczciwa. Dobrze jest je zawierać, dobrze i zawieraniu jego ku pomocy stawać. Z tą pomocą ja panu <phrase id="62540">Cydzikowi</phrase>, tu przytomnym będącemu, chętliwie przybiec zgodziłem się, do zacnego tego domu spólnie z nim przybyłem, aby w interesie jego, najważniejszym, jaki tylko na świecie człowiek mieć może, życzliwym a prawdziwym słowem przemówić. 

Tu zaczął wychwalać osobiste przymioty kawalera, jako to: poczciwość, trzeźwość, delikatność, synowską miłość; warunki urodzenia jego: jako pochodził z familii godnej, u wszystkich w poważaniu będącej; warunki majątkowe: jako jedynakiem jest u ojca, bo choć siostry ma, ale te wyposażone i za mąż wydane, a ociec, można powiedzieć, że nie na zagrodzie już, ale jakby na osobnym folwarku siedzi, z półtora włóki dobrej ziemi mając, dom na dwa końce wyporządzony, dziesięć pięknych krówek w oborze, sto drzewek fruktowych w młodym sadziku; a to tam u niego, obok tych rzeczy widzialnych, naleźć się może takich, których nikt nie widzi, bo są ostrożnie schowane, ale które on, jako dobry ociec, dla najmilszego syna jedynaka pilnie zgromadza, o tym mówić nie potrzeba, ponieważ na dłoni okazać ich nie można, ale wszyscy znają pana <phrase id="62541"><phrase id="62542">Onufrego</phrase> <phrase id="62543">Cydzika</phrase></phrase> i wiedzą, że syn i sukcesor pustych skrzynek i próżnej sakiewki po nim nie odziedziczy. 
</document>