<?xml version="1.0" encoding="UTF-8"?>
<document id="00103617">
Każdy użytkownik polszczyzny zdaje sobie sprawę z wieloznaczności takich słów jak pióro („wyrostek na ciele ptaka” lub „narzędzie do pisania”), bal („zabawa” lub „kawałek drewna”), zasada („reguła” lub „substancja chemiczna”), prowadzić („wykonywać jakieś działania” lub „zmierzać w jakimś kierunku”). Niewielu jednak uświadamia sobie, że większość wyrazów, którymi posługujemy się na co dzień, ma więcej niż jedno znaczenie. W terminologii semantycznej wieloznaczność określa się jako polisemię lub homonimię. Za homonimy uważa się dwa wyrazy, które mają taką samą formę, ale różne znaczenie, a często też inną etymologię i odmienny paradygmat. Podobieństwo formalne między nimi jest więc niejako sprawą przypadku. Wspomniany już wyraz bal w znaczeniu „zabawa” pochodzi z języka francuskiego, a wyraz bal w znaczeniu „kawałek drewna” to staropolskie słowo. Polisemię można zdeﬁniować jako wiele spokrewnionych ze sobą znaczeń jednego wyrazu. Im dłużej słowo istnieje w danym języku, tym większe jest prawdopodobieństwo, że wyodrębni się z niego nowe znaczenie, np. słowo rączka może oznaczać „małą rękę” lub „uchwyt”. W wypadku polisemii istnieje relacja między poszczególnymi znaczeniami. Odnosząc się do przykładu rączki, można powiedzieć, że wyodrębnienie się nowego znaczenia nastąpiło na zasadzie podobieństwa funkcji – część ciała, podobnie jak część walizki, służy do chwytania. Trzeba jednak pamiętać, że zarówno polisemia, jak i homonimia są terminami językoznawczymi. Różnica między nimi jest w dużej mierze umowna i nie dotyczy płaszczyzny treści. Dobrze ilustruje to angielski przymiotnik gay, który może oznaczać zarówno „wesoły, pogodny”, jak i „homoseksualny”. Jak pisze Saeed (2009: 65) to ostatnie znaczenie wyodrębniło się z pierwszego całkiem niedawno, co przemawiałoby za uznaniem tego wyrazu za polisemiczny. Jednak dla większości użytkowników angielskiego, zwłaszcza młodszych, oba znaczenia są tak odmienne, że skłonni są uznać wyraz gay za przykład homonimii. 
</document>