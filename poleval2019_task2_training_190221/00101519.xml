<?xml version="1.0" encoding="UTF-8"?>
<document id="00101519">
A jej wtedy dusza ze strachu zakrzepła na ten lity kamień. 

Szczęściem, że nim jeszcze chłopaka docucili, wywalili się z boru na drogę i powiedali, jak było, a może w pacierz sama już dojrzała przy ojcowym wozie <phrase id="64880">Antka</phrase> żywego: jako trup był siny, okrwawiony, zgoła nieprzytomny. 

Juści, że ją płacz chwycił i boleść ozdzierała, ale się przemogła, ile że ją ociec, stary <phrase id="64881">Bylica</phrase>, odciągnął na bok i cicho powiedział: 

– Stary wnet zamrze, <phrase id="64882">Antek</phrase> o <phrase id="309979">Bożym</phrase> świecie nie wie, a w <phrase id="63975">Borynowej</phrase> chałupie nikogój, j jeszcze się kowal tam wniesie i nikto go już nie wygoni!... 

Zmiarkowała rychło, że w dyrdy poleciała do chałupy, zabrała dzieci i co było na podorędziu ze szmat, resztę zaś zdała na <phrase id="63976">Weronczyną</phrase> opiekę i przeniosła się chybcikiem na dawne miejsce, po drugiej stronie <phrase id="63977">Borynowej</phrase> chałupy. 

Jeszczech <phrase id="64883">Borynę</phrase> opatrywał <phrase id="62552">Jambroży</phrase>, jeszczech ludzie byli się nie rozeszli, jeszczech cała wieś wrzała uciechą a gdzie jękami pobitych, a ona cichuśko się wniesła i osiadła na amen. 

A stróżowała pilnie: toć Antkowy też był gront, a stary ledwie zipał i mógł leda pacierz wyciągnąć kulasy. 

Wiadomo przecież, iż któren pierwszy dopadnie dziedzictwa i wczepi weń pazury, to i niełacno go oderwać, i prawo za sobą będzie miał. 

Co jej tam znaczyły kowalowe krzyki i groźby, którymi jej bronił wstępu, srodze zgniewany, iż go uprzedziła! 

Pytać się to miała kogój o przyzwoleństwo, chyciła się ziemi, a jak ta suka warowała i broniła swojego, pewna rychłej śmierci starego i że <phrase id="62546">Antka</phrase> wezmą, bo ją był o tym uprzedził <phrase id="64886">Rocho</phrase>. 

To i komu się to miała oddać w opiekę? Kiej wiadomo, że jak się sam człowiek nie przyłoży, to mu i <phrase id="428024">Pan <phrase id="62553">Jezus</phrase></phrase> nie dołoży. 

Nie płaczem i skamlaniem dochodzi się swego, a jeno tymi kwardymi, nieustępliwymi pazurami – wiedziała ci ona już o tym, wiedziała! 

Więc choć i Antka wzieni, uspokoiła się rychło, bo co poredzisz przeciw doli, człowieku? czym się oprzesz, kruszyno? 
</document>