<?xml version="1.0" encoding="UTF-8"?>
<document id="00103591">
‒ Byli ludzie. Miałem i uczniów, i wielbicielki. I naśladowcy się znaleźli. Ale to wszystko na nic, bo gdy przestałem być im potrzebny, po prostu odeszli. Zostawili mnie. Nawet cichego „dziękuję” nie usłyszałem, żadnej wdzięczności. A dałem im więcej, niż mogli oczekiwać. Pokazałem rzeczy, o których nie śnili. I jak mi się odwdzięczyli? Po tylu latach, po tylu latach przeżytych razem z tyloma wspaniałymi ludźmi znów byłem sam. Ja jeden. Ja i mój marny tobołek. Zostały ideały. Zostały wielkie czyny. Ale zabrakło siły i energii, żeby zaczynać od nowa. Minęły lata, kiedy uświadomiłem sobie, że ludzie, w których pokładałem moje nadzieje bycia szczęśliwym, nie są mnie warci. Gdy jesteś im potrzebny, wtedy cię szanują. Wystarczy, że odkryją drzemiący w sobie potencjał i już ich nie ma obok ciebie. W jednym momencie twój świat może się zmienić nie do poznania i co wtedy zrobisz? Nie sądziłem, że może mi się to kiedyś przydarzyć. Ale stało się. 

Starzec zrobił krótką przerwę. Złapał oddech i zaczął gładzić róg zawiniątka jedną dłonią, a palcami drugiej delikatnie muskał węzeł na sznurku. 

‒ Ona jedna sprawiła, że przetrwałem. Ona jedna się nie wyłamała. Została ze mną do końca. Zawsze mogłem do niej wrócić i na nowo zacząć poznawać jej tajemnice. W moich objęciach należała tylko do mnie. Ona i ja tworzyliśmy jeden doskonały twór. Tylko ona była warta miłości. Uczciwa, niezmienna. Szkoda, że na ludzki sposób pozbawiona duszy. 

W tym momencie zrozumiałem, co starzec trzymał w swoich rękach. W kilku warstwach bydlęcej skóry, mocno pociemniałej, miejscami przetartej i silnie związanej sznurkiem mieściła się ostoja spokoju, nadziei i sensu istnienia tego człowieka. Jedynie ten mały przedmiot, który od zawsze towarzyszył mu w podróży i na każdym kroku, stanowił dla niego istotę życia i wyznaczał kierunek marszu. Starzec w swoich dłoniach trzymał książkę. 

‒ Proszę pana, słyszy mnie pan? 

– usłyszałem miły, kobiecy głos i poczułem dłoń na moim ramieniu. Otworzyłem oczy i bezwiednie kiwnąłem głową. 

‒ Proszę zapiąć pas, przygotowujemy się do lądowania 

‒ oznajmiła stewardesa. 

Spojrzałem przez małe okienko. Właśnie zataczaliśmy koło nad miastem i wyraźnie obniżaliśmy pułap. Pospiesznie chwyciłem za torbę, która walała się między nogami i zajrzałem do środka. Odetchnąłem z ulgą. Leżała tam nadal, nienaruszona, taka sama, gdy wkładałem ją do środka. Książka. W podniszczonej okładce z dębem. 
</document>