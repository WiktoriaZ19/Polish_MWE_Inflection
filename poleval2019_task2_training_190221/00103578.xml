<?xml version="1.0" encoding="UTF-8"?>
<document id="00103578">
Odwracam się plecami do świata i wracam w ciasne, wymiecione uliczki. Bardziej, niż gdzie indziej mam ochotę zaglądać ludziom do okien. Podglądać ich życie. Nie jest tak samo, bardziej niż gdzie indziej czas stanął w miejscu, bo do najbliższego supermarketu we <phrase id="299348">Władysławowie</phrase> jest 50 kilometrów. Więc rodzina bardziej niż gdzie indziej siada nabożnie do cotygodniowej gazetki przywożonej przez listonosza i oglądają wszyscy razem te produkty. I biorą czarny flamaster i piszą na marginesie, co trzeba kupić i mają ze sobą gazetkę, gdyby zapomnieli o jakiejś promocji, ale do czasu zakupów nauczą się jej na pamięć. Przerzucają w sklepie wyświechtane brzegi i dziwią się i nie mogą zrozumieć, że czas promocji jest ograniczony i znowu nie zdążyli, bo gdyby do sklepu było bliżej, to może by zdążyli… 

Bardziej niż gdzie indziej ludzie powinni chronić prywatność, bo jest ich tak mało i wszystko o sobie wiedzą, a oni tego nie robią. I mijam okno za oknem, dom za domem i wszędzie widzę pochylone nad gazetką reklamową głowy. 

Może żeby zrozumieć matkę, powinnam przyjechać latem. Kiedy wiatr zwala z nóg ciepłym powietrzem. Kiedy uliczki są pełne turystów, a w każdej budce sprzedają gofry i lody. <phrase id="299351">Hel</phrase> tętni nie swoim życiem, ludzie przeżywają niekiedy najpiękniejsze chwile swojego życia. 

Teraz, odarty z wszelkiej wakacyjnej atrakcyjności nic nie musi. A matka zawsze powtarzała, że to jedyne w swoim rodzaju miejsce na ziemi. Wakacje musiały być na <phrase id="299350">Helu</phrase>. 

Musiałam to sprawdzić, przekonać się. Od czasów dzieciństwa wiatr łączy się dla mnie z jednym miejscem na ziemi. Gdzie bym nie była, zamykam oczy i widzę plażę. 

Mijam skupione w krąg nastolatki, stojące na rogu ulicy. Ludzie z psami, wałęsające się koty. Próbuję gdzieś pójść, znaleźć inną drogę. Zawsze trafiam nad morze, prześladuje mnie szum fal. Głowa mnie boli i powinnam napić się kawy. 

To tu. Zawsze w tym pasie piasku rozkładałyśmy koc i wbijałyśmy w piasek parawan. To nasze miejsce, nawet po latach. Mama nie umiała rozłożyć się gdzie indziej. Przez tyle lat, zawsze w tym samym miejscu. 

Powinnam już jechać, zdrętwiały mi wszystkie palce, ale wciąż włóczę się bez celu. Krążę, próbuję zapamiętać raz na zawsze to miejsce. Zapach ryb nieznośnie przykleja mi się do nosa, wszystko przesiąknięte jest morzem. Chcę znaleźć jeszcze dom, w którym zawsze mieszkałyśmy, każde wakacje tak samo. Stoi niepozorny i mały, przedziwnie zmniejszony przez perspektywę dorosłej osoby. Okna są wymienione i dom odmalowany. Wkurza mnie nagle mój sentymentalizm. Czego właściwie szukam, próbuję coś zrozumieć, sobie udowodnić. Zamiast się po prostu pogodzić. Wyciągam z pamięci luźne fakty, próbuję z nich stworzyć swoją historię. Jakie to ma znaczenie? Mam jedno popołudnie wolne i zamiast zająć się sobą, jadę tutaj chyba tylko po to, by bardziej zmarznąć. 
</document>