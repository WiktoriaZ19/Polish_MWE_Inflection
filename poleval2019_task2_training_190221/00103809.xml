<?xml version="1.0" encoding="UTF-8"?>
<document id="00103809">
Praca de Jong spotkała się z umiarkowaną krytyką [por. Huntley 1975: 359; Gasparov 2003: 218, przyp. 7], została częściowo zapomniana (nie cytuje jej się np. w: [Hewson, Bubenik 1997: 83-101, 283-303]). Powodem takiego stanu rzeczy jest – jak się zdaje – złożoność modelu holenderskiej slawistki, znaczna hermetyczność jej opisu, niedostateczne doprecyzowanie pojęć. Mimo tych wad <phrase id="484199">system Tine Amse-de Jong</phrase> stanowi ciekawą propozycję interpretacji faktów językowych, spójną wizję kategorii werbalnych <phrase id="484201">języka staro-cerkiewno-słowiańskiego</phrase>. Jako idealizacja rzeczywistego stanu kategorii aspektu języka scs. zaawansowany aparat pojęciowy jej teorii stanie się dla nas punktem odniesienia do badań nad znaczeniem rodzajowym czasowników w <phrase id="484202">Kazaniach świętokrzyskich</phrase> i w I części <phrase id="484203">Psałterza floriańskiego</phrase>. Zakładamy, że system morfologiczny języka staro-cerkiewno-słowiańskiego stanowi przybliżenie stanu prasłowiańskiego z końca IX i z początku X wieku (por. poniżej § 2). 

Wśród czasowników prasłowiańskich (staro-cerkiewno-słowiańskich), opierając się na monografii de Jong, wyróżnimy słowa: [i] dokonane (DK), [ii] niedokonane (NDK), [iii] ambiwalentne pod względem aspektu, dwuaspektowe (AMB) i [iv] iterativa. Poszczególne klasy czasowników różniły się nie tylko formalnie czy semantycznie – odmienny dla każdej z tych czterech grup był również zestaw postaci koniugacyjnych (imiesłowów i czasów gramatycznych; tab. 1.12). 

Powyższy schemat został wykorzystany w rozdz. III przy określaniu znaczenia rodzajowego poszczególnych słów w języku prasłowiańskim (§ III.3). 
</document>