<?xml version="1.0" encoding="UTF-8"?>
<document id="00104104">
Opisywane w poprzednim punkcie metody zakładały tworzenie <phrase id="484529">modelu statystycznego</phrase> opisującego <phrase id="484530">ciągi segmentów</phrase> i odpowiadające im <phrase id="484531">ciągi tagów</phrase>. Istnieje również grupa metod, gdzie problem znakowania sprowadza się do problemu klasyfikacji pod nadzorem, tj. użycia klasyfikatorów uczonych na próbie uczącej (Koronacki i Ćwik, 2005, s. 16). Metody takie można scharakteryzować ze względu na dwa czynniki: umiejscowienie klasyfikatora w schemacie działania tagera oraz ze względu na użyty klasyfikator i algorytm jego uczenia. Zagadnienia te są w dużej mierze niezależne od siebie. Daje to duże możliwości projektowania nowych algorytmów: mamy możliwość wyboru spośród znanych z literatury klasyfikatorów, wyboru strategii podziału segmentów na klasy decyzyjne, a także wprowadzenie dodatkowych źródeł informacji do modelu, np. <phrase id="484535">analizy morfosyntaktycznej</phrase>. Mimo tego ogromu możliwości, prace zakładające takie podejście do znakowania języków słowiańskich są stosunkowo nieliczne. Taki stan rzeczy był motywacją do zaproponowania nowej metody znakowania morfosyntaktycznego języków słowiańskich w oparciu o klasyfikację (rozdział 2.7). 

W pierwszej kolejności umówimy najprostszy schemat budowy tagera opartego na klasyfikatorze, po czym podamy kilka przykładów jego realizacji znanych z literatury. W dalszej kolejności omówimy modyfikacje tego modelu stosowane do znakowania języków słowiańskich: użycie analizatora morfosyntaktycznego, znakowanie warstwowe oraz klasy niejednoznaczności. Na końcu tego punktu omówimy kilka popularnych klasyfikatorów i algorytmów ich uczenia. 
</document>