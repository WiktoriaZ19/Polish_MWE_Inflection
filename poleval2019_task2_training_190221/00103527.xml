<?xml version="1.0" encoding="UTF-8"?>
<document id="00103527">
AKT II 

Scena w przedziale z sześcioma fotelami. Na trzech obok siebie siedzi Trzech Studentów, na czwartym Kobieta 2. Dwa fotele są wolne. 

STUDENT 1 

Mówię wam, że najlepiej jest właśnie w tym wagonie podzielonym, co połowa jest pierwsza klasa, bo i ta druga jest przez to lepsza niż w całej drugiej. 

STUDENT 2 

I nawet luźniej. 

STUDENT 3 

Bo ludzie może myślą, że cały jest pierwsza klasa i od razu nie wsiadają. 

STUDENT 1 

Ale jak się jedzie przed świętami na przykład, nie, z Krakowa, i na głównym tłum, bo on jedzie z Płaszowa. To jak tylko stanie, to jak ktoś nie stał przy drzwiach, to od razu wszyscy lecą do pierwszej klasy, bo tam mało wsiada, wsiadają, nie, i przechodzą do drugiej, zajmują sobie. 

STUDENT 3 

Sam tak raz zrobiłem. 

STUDENT 1 

No, właśnie. 

STUDENT 2 

Ale nie chciałeś w tej połówce drugiej już zostać? 

STUDENT 3 

Ale nie, bo przed świętami to całą jedynkę dają. 

STUDENT 2 

Aa... Ale to aż tyle tą jedynką jeździ? Ja nie wiem... 

STUDENT 1 

Trochę jeździ, co chcesz. Nie studenci, bo zniżki nie ma. 

STUDENT 3 

Ale i studenci się mogą trafić. Jak na krótkim odcinku, np. Jędrzejów-Kraków... 

STUDENT 2 

On nie staje w Jędrzejowie. 

STUDENT 1 

Staje. 

STUDENT 3 

Staje, ale nie stawał. Chyba. No i jakbyś ty miał taki krótki odcinek, to cię to mało kosztuje, a przynajmniej se siedzisz, nie? 

STUDENT 2 

Ale jak jest taki krótki to równie dobrze możesz stać. 

STUDENT 3 

Stać to se zawsze możesz. 

STUDENT 2 

Też prawda. 

STUDENT 1 

O, już Puławy. 

(Do pociągu wsiada Starszy Pan i Starsza Pani. Powoli idą korytarzem.) 

STUDENT 2 

Jakie już? Jeszcze z pięć godzin. 

STUDENT 1 

No tak, ale nawet się nie obejrzałem. Jak się gada, to jakoś leci. 

STUDENT 3 

No tak. Ale w ogóle to czemu żeśmy z Krakowa razem nie jechali? Lepiej by było... 

STUDENT 1 

Bo Tomek jechał wcześniej. 

STUDENT 3 

Wcześniej jechałeś? 

STUDENT 2 

Nie poszedłem na pedagogikę. 

STUDENT 3 

Błąd. 

STARSZY PAN 

Dobry wieczór. 

KOBIETA 2 

...wieczór... 

STARSZY PAN 

Te dwa będą wolne? 

STUDENT 1 

Tak, proszę. Marcin, weź tę torbę przesuń... Pomóc państwu z bagażami? 

STARSZY PAN wchodzi, za nim Starsza Pani 

A nie mamy. 

STARSZA PANI cicho 

Dobry wieczór. 

(oboje siadają) 

STUDENT 2 

Ej, Marcin, czemu błąd? 

STUDENT 3 

Co? 

STUDENT 2 

No z tą pedagogiką... 

STUDENT 3 

No bo ta baba się czepia. Byle czego się czepia. Robi widły. 

STUDENT 1 

A ile miałeś nieobecności? 

STUDENT 2 

Na razie dwie. Z tą. 
</document>