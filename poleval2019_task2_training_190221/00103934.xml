<?xml version="1.0" encoding="UTF-8"?>
<document id="00103934">
Zaciekawił mnie tekst <phrase id="471630">Dukaja</phrase> (który w <phrase id="471631">Tygodniku Powszechnym</phrase> kiedyś napisał świetny tekst o rozproszonej bibliotece). <phrase id="471632">Dukaj</phrase> stawia tezę, że <phrase id="482751">e-booki</phrase> mogą spowodować zapaść całego rynku książki, tak jak popularyzacja <phrase id="471634">mp3</phrase> załamała rynek muzyczny, oparty jednocześnie na sprzedaży płyt. Ale akapit później pisze o jeszcze jednym trendzie – moim zdaniem dużo ważniejszym: dostępność tytułów w innych językach (szczególnie po angielsku) – w sytuacji gdy ludzie te języki znają, a grupa docelowa dla większości tytułów wynosi ok. 2000 osób – oznacza, że czytelnicy „odpłyną” nie tyle w Sieć, co do wersji obcojęzycznych. Z tym samym skutkiem zapaści rynku krajowego. 

Myślę, że to dość słuszna diagnoza. Dukaj jako jedyne wyjście z sytuacji podaje wprowadzenie mocnych zabezpieczeń technicznych (DRM), uniemożliwiających szkodliwe dla sprzedaży kopiowanie treści. Jednak problemu „konkurencji z zagranicą” to nie rozwiąże. 

Jest jednak inne rozwiązanie, jakim są subskrypcje. Dziś nazywane „crowdfundingiem”. Ale pamiętam z dzieciństwa wykupywanie z ojcem kolejnego tomu <phrase id="482754">Encyklopedii Powszechnej PWN</phrase>, właśnie na subskrypcję. To model, który pozwala sprawdzić, czy dla danej pozycji znajdzie się nisza na rynku, przed zainwestowaniem środków. Jedyne z czym się należy pogodzić, to że wszelki utarg ponad zebraną z subskrypcji sumę jest mało prawdopodobny. Ale poza tym subskrypcje wydają się modelem idealnym – gwarantują pewne środki, a w środowisku sieciowym ich promocja nie jest problemem. 

Pytanie tylko, czy znajdzie się dość duża nisza – możliwe więc, że amatorzy naprawdę niszowej twórczości będą musieli za nią bardzo dużo płacić (co dla pozycji zagranicznych pewnie będzie barierą – ale w przypadku treści polskich może się okazać, że prawdziwi fani zapłacą naprawdę dużo za kolejną książkę czy płytę twórcy). 

Pozostaje zacząć eksperymenty. Na świecie <phrase id="471641">Kickstarter</phrase> świętuje sukcesy, w <phrase id="471639">Polsce</phrase> <phrase id="471640">Megatotal</phrase> ma nową odsłonę, <phrase id="471638">Fundacja Nowoczesna Polska</phrase> eksperymentuje z subskrypcjami na współfinansowanie konkursu o przyszłości prawa autorskiego. 
</document>