<?xml version="1.0" encoding="UTF-8"?>
<document id="00103865">
Podręcznik ujmowany jest jako (makro)gatunek tekstu charakterystyczny dla <phrase id="484415">dyskursu edukacyjnego</phrase>: instrukcyjnego i regulacyjnego. Pierwszy z wymienionych typów obejmuje treści (pojęcia, umiejętności etc.) nauczania, drugi, nadrzędny, odpowiada za reprodukcję norm i wartości przyjętych w danym społeczeństwie lub raczej tej jego części, która decyduje o kształcie dyskursu regulacyjnego (por. Bernstein 1990, Christie 2005, <phrase id="484420">Bielecka-Prus</phrase> 2010). Globalna organizacja strukturalna podręcznika w pierwszym rzędzie zależna jest od dyskursu instrukcyjnego, siłą rzeczy bardziej zmiennego niż <phrase id="484421">dyskurs regulacyjny</phrase>, nie znaczy to jednak, że drugi z wymienionych nie odgrywa tu żadnej roli. Przeciwnie – odpowiednio szeroka perspektywa diachroniczna pozwala do pewnego stopnia ukazać również i tutaj podobne zależności. Ponadto dla strukturalnego aspektu specyfiki podręcznika do nauki języka obcego szczególnie istotny jest jego metajęzykowy charakter, tj. fakt że przedmiotem nauczania jest właśnie język (por. m.in. Dendrinos 1992, Nocoń 2009). 

Pojęcie gatunku, centralne w zakreślonym obszarze analizy, zaczerpnięte jest z polskiej genologii lingwistycznej, tj. ujmowane jako: „twór abstrakcyjny […] rozpatrywany w trzech perspektywach: dynamicznej (gatunek jako zjawisko komunikacyjne, szerzej kulturowe), statycznej (gatunek jako typ tekstu, model pozwalający łączyć teksty o podobnych właściwościach) i konkretyzującej (gatunek jako zbiór wypowiedzi lub wypowiedź będąca najlepszym egzemplarzem, reprezentantem zbioru)” (Wojtak 2004: 16). 

Podstawowy cel analityczny zaś to określenie zmian w strukturalnym komponencie wzorca gatunkowego, tj. „zbioru reguł dookreślających najważniejsze poziomy organizacji gatunkowego schematu, relacje między tymi poziomami i sposoby funkcjonowania owych poziomów”. (Wojtak 2004: 16). Jako najistotniejsze dla owego modelu kompozycyjnego Jolanta Nocoń wskazuje podział na segmenty i relacje między segmentami, tj. zjawiska z zakresu układów poziomych i pionowych (architektoniki) tekstu wraz z sygnałami delimitacyjnymi. (por. Nocoń 2009: 60-100). 

Dla specyfiki podręcznika istotne jest również doprecyzowanie dwu pokrewnych terminów: metatekstu oraz paratekstu – dwu najważniejszych zjawisk metadyskursywnych (por. Hyland 2005) na poziomie tekstu, jako że ich konceptualizacja de facto zależna jest od przyjętej typologii. 
</document>