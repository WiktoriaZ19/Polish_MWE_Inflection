<?xml version="1.0" encoding="UTF-8"?>
<document id="00103575">
<phrase id="301220">Ondricek</phrase> cierpiał razem ze mną, chciał mi nieba uchylić, był taki dobry! Nie mogłam siedzieć bezczynnie, musiałam wychodzić mój żal. Wychodziliśmy z domu i odprowadzałam go pod bramę fabryki. Potem szłam prosto przed siebie, do ostatnich zabudowań, aż <phrase id="299308">Praga</phrase> nieoczekiwanie się kończyła. Zawracałam i szłam w inną stronę. Wracałam po południu, jedliśmy obiad przyniesiony przez <phrase id="299292">Ondricka</phrase> ze <phrase id="357104">stołówki zakładowej</phrase>. Chwilę odpoczywałam i znów wychodziliśmy, godzinami krążyliśmy ulicami, aż przychodziła pora <phrase id="299326">Ondrickowego</phrase> piwa. Jakby ciągnął go magnes, kluczył i wracał do ulubionej gospody. Ulubionej w danym tygodniu, bo miał ich całe mnóstwo. Dopiero wtedy wracałam do domu i zdejmowałam schodzone buty, oglądałam spuchnięte stopy i wkładałam je do wiadra z chłodną wodą. Zanim <phrase id="300441">Ondricek</phrase> zdążył wrócić, już spałam. Przez wiele miesięcy tak samo wyglądały nasze dni. Szłam i szłam przez <phrase id="299311">Pragę</phrase>. 

Najbardziej brakowało mi wiatru, <phrase id="299322">Wełtawa</phrase> zawsze jest spokojna, nie przypomina rozhuśtanego od wiatru zalewu w <phrase id="299323">Szczecinie</phrase>. Spokojna, stara, pewna siebie rzeka. Łaskawie przepływa, ociera się o brzegi, ale w istocie śpi jak ogromna ryba. Chowa charakter pod leniwym nurtem, nie dąży nigdzie, nigdzie się nie spieszy. Od Łaby wciąż jest daleko do morza. 

Czasem jest mi tu dobrze. Niekiedy nawet myślę: „u nas, w <phrase id="299312">Pradze</phrase>”. Ale najlepiej czuję się w tym kościele. W Szczecinie też są dominikanie, nawet w ubiegłym roku był tu jeden. Przyjechał prosto ze <phrase id="299315">Szczecina.</phrase> Zaprosiłam go do nas na kolację. Ondricek pojechało niego naszą czerwoną skodą, ja nakryłam stół białym obrusem, zapaliłam świece. A potem niepokoiłam się o męża, nigdy nie jeździmy samochodem do centrum. 

Ten młody ojciec ze <phrase id="299316">Szczecina</phrase> był pierwszą osobą, która zapytała, dlaczego żyjemy już tyle lat bez ślubu kościelnego? Nigdy mi to nie przeszkadzało, Czesi biorą tylko cywilny, tłumaczyłam. A Ondricek dodał z poważną miną: „<phrase id="357108">Ślub kościelny</phrase>? Nie, nie. To by już było na zawsze”. 

No i minęły te wszystkie lata bez dzieci. Tylko Marika i <phrase id="301445">Ondricek</phrase>. Ondricek i <phrase id="301447">Marika</phrase>. Od początku tak na mnie mówił, chciał mnie nazywać po swojemu. W pracy też byłam Mariką. Cztery byłyśmy w jednym pokoju, a na wszystkie mówili tak samo. Jedna Maria, druga Miriam, trzecia <phrase id="301230">Marketa</phrase> i ja Marzenka. Chyba już nikt nie pamięta, że mam na imię Marzena, tylko ja sama. 

W Polsce nie mam nikogo. Jakie to dziwne uczucie. Nie chcę niczego zmieniać, a nie do końca jestem pogodzona z tym, że mieszkam tutaj. Nie mam wpływu na moje czeskie życie. Zresztą, wszystko mi się miesza. Przyzwyczajenia, potrawy, smaki. Już nie pamiętam, czego nauczyła mnie mama, a czego teściowa. Nie umiem powiedzieć, co się we mnie łączy z Polską, co z <phrase id="299317">Czechami</phrase>. 
</document>