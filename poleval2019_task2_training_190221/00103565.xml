<?xml version="1.0" encoding="UTF-8"?>
<document id="00103565">
(poważnie i spokojnie, bez złości, powoli) 

Nienawidzę teatru. Brzydzę się dworskimi układami. Nie rozumiem chorej rywalizacji, ustawicznego wyścigu szczurów. Dziwię się ludziom, poświęcającym życie zwalczaniu się nawzajem w teatralnych koteriach i nie wytykających swoich zapijaczonych nosów poza scenę i to co się wokół niej dzieje. Chce mi się płakać i rzygać jednocześnie, gdy wciąż stykam się z kabotyństwem i mitomanią. Ze wstrętem i współczuciem patrzę na kolegów podgryzających i obmawiających się nawzajem za plecami, zakładających kolejne maski, inną na bankiet, inną dla mediów, dla kolegów, czy na rozmowę z dyrektorem. Bolą mnie koleżanki prawiące sobie wymyślne, nieszczere grzeczności. Nie mogę po prostu wytrzymać tego małego, podłego światka, w którym wciąż tylko mówi się o dążeniu do prawdy i jednocześnie żyje w kłamstwie, w którym nie ma miejsca na honor i zwykłą dobroć. ..... 

I przede wszystkim nie wiem...... nie rozumiem, jak można się zamknąć na zawsze w pudełku bez wolnego wyjścia, bez okna na wszechświat. Może po prostu jestem za głupi...... Mówię to ja...... Aktor.. (duża pauza) 

No. (nadal poważnie, ale lżej) Mają państwo teraz ostatnią możliwość wyboru: mogę podejść bliżej, aby wykonać tę upokarzającą czynność, o której niedawno mówiłem i pożegnać się z państwem albo mogę wyjść bez pożegnania i mieć gdzieś wszelkie ceremonie. (pauza) Możliwy też jest trzeci wariant.... Chciałbym aby w końcu mnie się ktoś ukłonił.... Czy są państwo gotowi to zrobić? (powoli gaśnie światło) 
</document>