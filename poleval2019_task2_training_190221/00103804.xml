<?xml version="1.0" encoding="UTF-8"?>
<document id="00103804">
Stosowane w detektorach neutrinowych tarcze to głównie: węgiel (na przykład w postaci oleju mineralnego), tlen (jako składnik cząsteczki wody), argon i żelazo. Spośród wymienionych jąder tylko argon nie został do tej pory opisany dokładną <phrase id="484157">funkcją spektralną</phrase>. Jest to istotna luka ze względu na zalety ciekłoargonowych komór projekcji czasowej (LArTPCs, od ang. liquid argon time projection chambers). Aparatura tego typu nawet przy niskiej energii obrazuje oddziaływania z dokładnością komór pęcherzykowych i umożliwia identyﬁkację naładowanych cząstek, a dzięki temu — bardzo dobre odrzucanie tła. Dlatego przy tej samej czułości LArTPCs są 3–4 razy mniejsze od detektorów wodnych i nie tylko nie muszą znajdować się głęboko pod ziemią, lecz nawet mogą zostać umieszczone bezpośrednio na powierzchni. Wymienione cechy istotnie wpływają na koszt eksperymentu, a tym samym na decyzję o jego ﬁnansowaniu. Dodatkowym argumentem przemawiającym na korzyść LArTPCs jest ich przewaga nad detektorami wodnymi przy badaniu niektórych kanałów hipotetycznego <phrase id="484159">rozpadu protonu</phrase>, szczególnie procesu p → νK¯+. Dzięki wiedzy uzyskanej we włoskim ICARUS-ie, pierwszych próbach w USA i porównaniach możliwości detektorów wodnych z argonowymi można się spodziewać, że potencjał LArTPCs zostanie wykorzystany już wkrótce. Z tego względu uznaliśmy, że warto poświęcić uwagę ulepszeniu opisu efektów jądrowych dla argonu. Wyniki uzyskane we wstępnym etapie badań opublikowaliśmy w pracy. Przedstawiony w niej model zupełnie pomija rozmycie poziomów energetycznych i uwzględnia jedynie ich średnią wartość. W przypadku rozpraszania neutrin na tlenie dość dobrze przybliża on funkcję spektralną z publikacji, dlatego dla argonu można oczekiwać zbliżonej precyzji. Ulepszone podejście, stanowiące centralny punkt tej rozprawy doktorskiej, wprowadziliśmy w artykule. Uwzględnia ono szerokość poziomów energetycznych i pełną ich strukturę. Można je zastosować dla każdego jądra średniej wielkości, a przekroje czynne nie zawierają żadnych nieróżniczkowalnych punktów. Wstępne wyniki dla tlenu, wapnia i argonu przedstawiliśmy na <phrase id="484161">konferencji NuInt07</phrase>, a ostateczne zostały opublikowane w pracy. 
</document>