<?xml version="1.0" encoding="UTF-8"?>
<document id="00103605">
Korzeni <phrase id="467972">współczesnej myśli prawniczej</phrase> o przedsiębiorstwie poszukiwano w dziełach <phrase id="467974">prawników rzymskich</phrase>. Doszukiwano się ich m.in. w konstrukcjach myślowych wybitnego jurysty czasów rzymskich Ulpiana, który posługiwał się pojęciem <phrase id="467976">mercis creditores</phrase> tj. „wierzycieli interesu”, w kontekście kredytu handlowego, gdzie zalecał wierzycielom „dowierzać bardziej samemu interesowi niż jemu samemu”, tj. właścicielowi tegoż właśnie interesu. Wyróżniali oni także trzy podstawowe kategorie rzeczy: pierwszą - naturalne całości, jak belka, niewolnik czy kamień, drugą - rzeczy złożone z wielu zespolonych ze sobą części, jak budynek lub statek, trzecią – rzeczy zbiorowe, których przykładem był naród, skład towarów, biblioteka czy legion. <phrase id="467978">Rzecz pojedyncza</phrase> stanowiła samoistny przedmiot własności, gdyż składała się z jednolitej i niepodzielnej materii. Rzecz złożona (universitas rerum cohaerentium) składała się z różnych elementów, które oddzielnie stanowiły samodzielny przedmiot obrotu, ale w momencie złączenia za przedmiot potencjalnych stosunków prawnych mogła uchodzić wyłącznie powstała „całość”. Rzecz natomiast zbiorowa (universitas rerum distantantium) złożona była z kilku jednorodzajowych elementów, które - co istotne - stanowić mogły samodzielny przedmiot obrotu zarówno przed połączeniem, jak i po ich złączeniu w funkcjonalną całość. Instytucją prawa rzymskiego, która jurydycznie zbliżona byłaby do współczesnego pojmowania przedsiębiorstwa najbardziej, jest niewątpliwie peculium. Stanowiła ją część majątku, którą właściciel przekazywał w zarząd swojemu niewolnikowi, a ojciec synowi, nie wyzbywając się jednocześnie jej własności. Można więc przyjąć, iż była ona jednocześnie kompleksem majątkowym, który zarządzany był w sposób gospodarczy i przynosił pewien dochód. Przedmiotem natomiast peculium mogły być zarówno pieniądze, jak i przedsiębiorstwo handlowe, przemysłowe lub gospodarstwo rolne. 

Kolejne podobieństwo peculium do obecnego rozumienia przedsiębiorstwa przejawiało się w płaszczyźnie odpowiedzialności za związane z nim długi. Przyjemy za Ulpianem, że gdy ktoś zawarł kontrakt z synem rodziny, miał on tym samym dwóch dłużników. Pierwszego w osobie syna, drugiego w osobie ojca, ale do wysokości majątku oddanego synowi w zarząd. Już więc pobieżna analiza tego wątku pozwala na przyrównanie tej sytuacji do odpowiedzialności dzisiejszego nabywcy przedsiębiorstwa. 
</document>