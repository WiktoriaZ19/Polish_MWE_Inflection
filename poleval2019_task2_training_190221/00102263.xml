<?xml version="1.0" encoding="UTF-8"?>
<document id="00102263">
A bohater ma na imię <phrase id="283401">Oskar</phrase> i gra na tamburynie 

Są książki dobrze napisane i są książki za dobrze napisane. Strasznie głośno, niesamowicie blisko. Książka, która na każdym kursie dla pisarzy dostałaby " celujący ". Idealna lektura na wakacje. Mimo onieśmielającej grubości da się ją przeczytać bez wysiłku w jeden niezbyt długi wieczór, okrągłe zdania, ani jednego podejrzanie wydziwionego słowa, do tego nie trzeba zawracać sobie głowy historyczno-politycznymi niuansami. Autorowi udało się nie zająknąć o nich ani słowem nawet w wątku o <phrase id="283403">Niemcach</phrase>, którzy po bombardowaniu <phrase id="283402">Drezna</phrase> wyjeżdżają do <phrase id="283404">USA</phrase>, zostają, wracają, jakby wychodzili po bułki do sklepu. " Strasznie głośno (...) " skupia się wyłącznie na tzw. życiu prywatnym. Bardzo prywatnym. Życie rodzinne i kropka. Związki, więzy krwi. I robi to idealnie. Kapitalne dialogi o przemijaniu. Idealne niedopowiedzenia. Mój faworyt: rozmowa w warsztacie ślusarskim. Sam pomysł prosty i genialny w zastosowaniu: mały chłopiec po śmierci ojca znajduje tajemniczy przedmiot i rozwiązuje jego zagadkę jednocześnie poznając mnóstwo ludzi, rzeczy i miejsc. Jeśli do tego chłopiec jest niezwykły i akcja dzieje się w <phrase id="283405">Nowym Jorku</phrase> po 11.09... Przyjaciele z kampusu zgrzytają z zazdrości wobec celującego studenta <phrase id="283409">J. S. Foera</phrase>, który dodał do tego jeszcze intertekstualne aluzje, tak jak uczyli na kursie. Człowiek uczy się się przecież przez całe życie, a to dopiero druga książka. Oby na kampusie zrobiło się kiedyś za ciasno. 
</document>