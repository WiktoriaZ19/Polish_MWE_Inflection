<?xml version="1.0" encoding="UTF-8"?>
<document id="00102517">
W życiu każdego młodego chłopca przychodzi moment w którym za pomocą linijki lub miarki mierzy swojego penisa. Z czasem jak większość mężczyzn żyje w przekonaniu, że rozmiar przyrodzenia jest wprost proporcjonalny do przyjemności jaką może dać kobiecie. Na szczęście w 2002 roku zadano kobietom fundamentalne pytanie: czy rozmiar penisa ma znaczenie? 

<phrase id="468151">Doktor Francken</phrase> oraz jego współpracownicy poprosili 375 aktywnych seksualnie kobiet po porodzie o wypełnienie kwestionariusza. Zadane przez badaczy pytania dotyczyły funkcjonowania seksualnego kobiet oraz wagi jaką przypisują wielkości penisa partnera. 

Do analizy wyników wykorzystano 170 zwróconych przez panie kwestionariuszy, a odpowiedź na nurtujące wielu mężczyzn pytanie okazała się zaskakująca. 20% kobiet stwierdziło, że długość penisa jest ważna, jednak odsetek tych, które uznały rozmiar za rzecz najważniejszą, wynosił tylko 1%. Za to aż 55% z pań uznało długość penisa za nieważną, a 22% za problem nie mający żadnego znaczenia. 

W sprawie obwodu penisa partnera panie wypowiedziały się w podobny sposób, jednak porównując wyniki obu miar, okazało się że grubość (32%) jest dla kobiet ważniejsza niż długość (21%). Poza tym panie dla których obwód penisa był ważny, wyraziły taką samą opinię na temat jego długości. Co ciekawe podział na grupę kobiet dla których grubość jest ważna oraz takich dla których nie ma znaczenia, nie wykazał różnic ze względu na takie dane demograficzne jak wiek, wykształcenie czy wyznanie. 

Badacze nie wykryli także żadnego związku między funkcjonowaniem seksualnym kobiet, a opiniami na temat tego jak ważna jest długość i obwód penisa. Dla porównania warto zaznaczyć, że przeciętna długość penis Holendra w stanie erekcji to 15,2 cm, a obwód mieści się między 12-13 cm ( van Driel, 1998). 

85% kobiet było zadowolonych z rozmiarów penisa swojego partnera, a tylko 55% mężczyzn uznało, że jest usatysfakcjonowanych wielkością własnego przyrodzenia. 

Doktor Francken i jego koledzy zwracają uwagę, że niski wskaźnik odpowiedzi na ankietę (45%) sprawia, że uzyskane wyniki trzeba interpretować ostrożnie. Przede wszystkim brak różnic w funkcjonowaniu seksualnym kobiet ogranicza możliwość generalizacji uzyskanych danych. Grubość penisa może mieć większe znaczenie niż długość ze względu na bliższy związek z podnieceniem seksualnym kobiet – tłumaczą badacze. I dodają, że większy obwód penisa może przyczyniać się z pomocą waginy do uczucia „wypełnienia”, to natomiast może prowadzić do wyższego poziomu psychologicznej satysfakcji. 
</document>