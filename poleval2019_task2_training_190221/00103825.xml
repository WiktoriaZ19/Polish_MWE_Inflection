<?xml version="1.0" encoding="UTF-8"?>
<document id="00103825">
Zastosowane dodatki nie wpłynęły na stopień redukcji <phrase id="484296">grup tiolowych</phrase> pochodzących z keratyny i ich akumulację w podłożu. Ich stężenie sięgało 0,02 mM w czwartej dobie hodowli, za wyjątkiem wariantu podłoża suplementowanego glukozą, gdzie wynosiło ono 0,01 mM. 

<phrase id="484297">Bakterie B. cereus</phrase> według klasyfikacji fenotypowej należą do Grupy II (<phrase id="484298">grupy Bacillus subtilis</phrase>). Nowa klasyfikacja, łącząca genetykę i proteomikę, umiejscawia ten gatunek, razem z B. thurigiensis i B. anthracis sensu stricto, w ramach gatunku B. cereus sensu lato. Komórki mają wymiary 1-1,2 x 3-5 µm i wytwarzają przetrwalniki o kształcie elipsoidalnym, ułożone w centrum komórki i nie powodujące jej deformacji. Laseczki te mają metabolizm względnie beztlenowy. Są one ruchliwe i posiadają urzęsienie peritrichalne. Bakterie te są w większości mezofilne, o optymalnej temperaturze wzrostu 30°C, choć niektóre szczepy mogą także wzrastać w zakresie od 10-20°C do 35-45°C. Produkty fermentacji glukozy prowadzonej przez B. cereus to: 2,3-butanodiol, aceton, glicerol, CO2, kwas mlekowy, bursztynowy, octowy i mrówkowy. Większość znanych gatunków to prototrofy, jednak cechują je ograniczone wymagania względem witamin i niektórych aminokwasów. Wytwarzają lecytynazę, także o aktywności hemolizyny. Zdolne są one także do wzrostu przy stężeniu NaCl do 7% [Buchanan i Gibbons, 1974]. Bakterie z gatunku B. cereus są szeroko rozpowszechnione w przyrodzie. Występują w glebie, na roślinach oraz są izolowane z powietrza. Według Bach i Munch [2000] są one głównymi producentami proteaz w glebie. Są szczególnie liczne w głębokich warstwach gruntów ornych oraz mniej liczne na terenach trawiastych i leśnych. Laseczki te mogą być oportunistycznie przyczyną zatruć pokarmowych ze względu na zdolność do wytwarzania enterotoksyn. Wykazują też potencjalną zdolność do tworzenia biofilmu [Jensen i wsp., 2003]. 

W hodowlach bakterii B. cereus B5esz miała miejsce wyższa alkalizacja podłoża, a także jego zmętnienie. W odróżnieniu od szczepu B. polymyxa B20, bakterie te wzrastały intensywnie w obecności glukozy, korzystając przy tym z substratu keratynowego. W pierwszej dobie nastąpiło zakwaszenie środowiska do pH 5,2 w związku ze wzrostem na glukozie. W dalszym etapie miała miejsce alkalizacja podłoża związana prawdopodobnie z utylizacją substratu białkowego w postaci keratyny. Najwyższą dynamikę wzrostu bakterie B. cereus wykazały w podłożach z dodatkiem piór kurzych wraz z ekstraktem drożdżowym i peptonem, gdzie alkalizacja sięgała pH 9,34-9,42, a wzrost gęstości optycznej A550 = 2,23-2,29. Niższa dynamika wzrostu wystąpiła w podłożu z keratyną jako jedynym źródłem węgla i azotu, lecz zmętnienie podłoża, świadczące o wzroście komórek oraz dezintegracji keratyny, było w tym przypadku najwyższe (A550 = 2,32). W podłożach pozbawionych induktora keratynowego, następował słabszy wzrost bakterii. 
</document>