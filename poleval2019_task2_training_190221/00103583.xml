<?xml version="1.0" encoding="UTF-8"?>
<document id="00103583">
<phrase id="301281">Adamowi</phrase> było wszystko jedno, czy jego szczątki zostaną złożone na cmentarzu, łące, czy pod przyszłą autostradą, supermarketem albo śmietniskiem. Nie miał bliskiej rodziny, której mógłby przekazać sugestię, jak miałby wyglądać jego pochówek. Po kolejnych wizytach w <phrase id="299889">witomińskiej</phrase> nekropolii coraz mocniej upewniał się, że o miejscu ostatecznego spoczynku powinien decydować wiatr, rozwiewający popiół z jakiegoś wzniesienia, a potem deszcz, z którym wsączy się w ziemię. Nie chciał skończyć jako truchło, które przykrywa się kosztowną kamienną płytą i obstawia świeczkami. Nawet jego samego bezwzględna siła tej tradycji zmusiła do wykonywania tych rytualnych obrzędów. 

Adam współczuł staruszkom, które ścierały z granitów deszczowe zacieki, zgarniały liście i grabiły ścieżki między grobami. Beznadziejną walkę z naturą prowadziły prawie wyłącznie kobiety. Były jak oddziały leciwych Spartanek, które sprzątają kurhany pod <phrase id="299722">Termopilami</phrase>, nie zdając sobie sprawy, że ślady po mogiłach poległych herosów i tak kiedyś na zawsze znikną. Mimo ich konsekwentnych wysiłków, przyroda powolutku i bezlitośnie zaprowadzała swój odwieczny porządek, nazywany przez człowieka chaosem z zemsty za to, że uparcie niszczy harmonię kształtów uformowanych jego ręką. Kruszejące lastryka, blednące napisy, zapadające się ławeczki, zarastały mchami wcześniej czy później. Marmur i granit, sprowadzone spod <phrase id="299669">Kielc</phrase>, z <phrase id="299670">Włoch</phrase> albo <phrase id="299671">Chin</phrase>, trzymały się trochę dłużej, ale i one w końcu matowiały i pękały. Także stal krzyży, barierek i płotków czas przeżuwał na placki rdzawego łajna. Walka o uwiecznienie geometrycznych figur, rozdzielanie różnych rodzajów materii, ozdabianie jej kolorami, wydawała się <phrase id="299672">Adamowi</phrase> naiwna i żałosna. Mimo to wzruszał się tym <phrase id="299890">syzyfowym</phrase> trudem. Sam też próbował kiedyś wtaczać kamień na górę. 

Zszedł schodkami w dół doliny. Chciał przedostać się na jej drugą stronę i wspiąć się na przeciwległe zbocze, ale musiał najpierw poczekać aż procesja rozmodlonych postaci wstanie z kolan i podąży do następnej stacji z pieśnią „<phrase id="357277">Abba Ojcze</phrase>” na ustach. Gdy przeraźliwie fałszująca kolumna wreszcie go minęła, na półprzeźroczystym materiale transparentu zamykającego pochód, zobaczył napis. Od tyłu wyglądał jak zbiór przypadkowych liter, ale udało mu się odszyfrowywać lustrzane odbicie tekstu, który radził i nakazywał - „Musicie być mocni mocą miłości, która jest potężniejsza niż śmierć. <phrase id="357266">Jan <phrase id="301482">Paweł</phrase> II</phrase>”. 

Wchodząc na coraz wyższe tarasy wzgórza Adam szukał w tym wezwaniu nadziei, ale zamiast niej, zobaczył tuż obok grobu ojca dwóch robotników demontujących starą, zaniedbaną kwaterę. Jakiś człowiek ufał, że spędzi w niej wieczność, ale przez brak przelewu na opłatę za pobyt na kolejne dwadzieścia lat, musiał już teraz oddać swoje miejsce komu innemu. 
</document>