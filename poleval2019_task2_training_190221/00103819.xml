<?xml version="1.0" encoding="UTF-8"?>
<document id="00103819">
Do obiektów o konstrukcji zbliżonej do <phrase id="484253">koparek wieloczerpakowych</phrase> można zaliczyć <phrase id="484254">mosty rzeczne</phrase> o stalowej konstrukcji, <phrase id="484255">platformy wiertnicze</phrase> i wieżowce. Oddziałujące na nie obciążenia o największych wartościach pochodzą głównie od trzęsień ziemi, nagłych uderzeń wiatru (np. tornada, pionowe podmuchy wiatru – tzw. microbursts), uderzeń fal morskich i kier lodowych. Problem wytrzymałości tych struktur na intensywne obciążenia spostrzeżono stosunkowo dawno, bo już w latach 30-tych ubiegłego wieku. Długo jednak rozważania nad ich dynamika ograniczały się do odkrywania parametrów modalnych i ich liniowej superpozycji. Opracowano cały szereg różnorodnych metod służących estymacji modalnych częstotliwości, postaci i tłumienia (Teoretycznych, Eksploatacyjnych lub Eksperymentalnych, typu <phrase id="484257">Input-Output</phrase> lub typu <phrase id="484258">Output-Only</phrase>, w dziedzinie czasu lub w dziedzinie częstotliwości). Spośród ich niezliczonej liczby powstałej zarówno za granica, jak i w kraju można wymienić przykładowo: <phrase id="484261">metoda Random Decrement</phrase>, wykorzystanie transformacji falkowej, <phrase id="484259">metoda Eigensystem Realization Algorythm</phrase> i jej warianty, <phrase id="484260">metoda Ibrahim Time Domain</phrase> i jej modyfikacje, <phrase id="484262">metoda Harmonic Indicator</phrase>. Analizie modalnej poddawano również ustroje koparek wieloczerpakowych, szczególnie z wykorzystaniem <phrase id="484263">Metody Elementów Skończonych</phrase>. 

Jak jednak spostrzeżono, możliwości zastosowania analizy modalnej do badania dynamiki konstrukcji nie są nieograniczone. Pojawiająca się w układach dynamicznych nieliniowość nie daje się w prosty i użyteczny inżyniersko sposób opisać parametrami modalnymi. Mimo tej powszechnej świadomości, autorowi udało się odnaleźć stosunkowo niewiele prac traktujących w taki sposób o drganiach nieustalonych wymienionych wcześniej konstrukcji. Jednakże poglądy w nich wyrażone są spójne z poglądami przytoczonymi i opisanymi w rozdziale 3. – zaburzenia drgań ustrojów pojawiają się wraz z obciążeniami impulsowymi. Nie jest to jednak 100%-owa korelacja, a jej warunki zmieniają się w zależności od badanego systemu. W przypadku uderzeń kry lodowej w konstrukcje platformy morskiej dużą rolę w kształtowaniu charakteru powstających drgań – poza siłą uderzenia – odgrywa również względna prędkość obu tych elementów. W przypadku wpływu trzęsień ziemi na drgania budynków stwierdzono, że pojawienie się drgań nieustalonych uzależnione jest od czasu trwania impulsu obciążenia, wartości amplitudy odpowiedzi ustroju oraz własności przyjętego materiału konstrukcyjnego. Metodą propagacji fal w innej publikacji określono wartości mocy fali wymuszeń sejsmicznych doprowadzających do powstawania nieustalonych drgań budynku. Wnioski takie autorzy przytoczonych publikacji formułowali na podstawie eksperymentów przeprowadzanych laboratoryjnie. Taka dogodność nie istnieje jednak w przypadku koparek wieloczerpakowych. Szczególnie, że konstrukcje koparek – nawet tego samego typu – różnią się od siebie w sposób, który istotnie wpływa na zróżnicowanie ich dynamicznego zachowania. Drugą kwestią jest również możliwość bezpośredniego pomiaru siły wymuszającej (drgań sejsmicznych, fal morskich, wiatru), która jak dotąd nie została opracowana dla procesu urabiania koparkami kołowymi. 
</document>