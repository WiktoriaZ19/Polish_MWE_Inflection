<?xml version="1.0" encoding="UTF-8"?>
<document id="00101685">
<phrase id="467208">Poseł Stanisław Rydzoń</phrase>: 

Pani Marszałek! Wysoki Sejmie! Panie Ministrze! W imieniu <phrase id="467210">Klubu Poselskiego Sojuszu Lewicy Demokratycznej</phrase> przedstawiam stanowisko wobec sprawozdania komisji o projektach ustaw o zmianie ustawy Kodeks cywilny oraz niektórych innych ustaw, druki nr 3018, 2116 i 3759. 

W połowie ubiegłego roku do Sejmu wpłynęły dwa projekty ustaw będące nowymi pomysłami na dziedziczenie. Były to senacki projekt zawarty w druku nr 2116, regulujący darowizny na wypadek śmierci, oraz rządowy projekt ustawy, z druku nr 3018, dotyczący zapisu windykacyjnego. W trakcie prac w podkomisji, w których uczestniczyłem, rozważano różne opcje, także przyjęcie obu propozycji jako równoległych. Ostatecznie podkomisja zdecydowała, że będą trwać prace nad projektem rządowym. Projekt ten z niewielkimi poprawkami stanowi omawiane sprawozdanie. 

Projekt ustawy przewiduje wprowadzenie do prawa spadkowego nowej instytucji zapisu windykacyjnego. Zapis windykacyjny zamieszczony w sporządzonym notarialnie testamencie powodować będzie w chwili śmierci spadkodawcy przejście własności przedmiotu zapisu na obdarowanego bez konieczności podejmowania dodatkowych działań. Jest to powrót do przedwojennych rozwiązań w tej mierze. Według obowiązujących przepisów jest wprawdzie możliwy zapis rzeczy konkretnej osobie, ale realizacja jego jest skomplikowana. Wszyscy, który zetknęli się z drobną wytwórczością, przedsiębiorczością, wiedzą, iż na przykład w przypadku śmierci właściciela piekarni czy sklepu kontynuacja działalności firmy jest utrudniona, zwłaszcza w przypadku braku zgody na płynne przejęcie biznesu przez jednego z członków rodziny spadkodawcy. Wprowadzona zmiana ma właśnie spowodować, że jeszcze za życia spadkodawca może wskazać, że po jego śmierci konkretna osoba nabędzie przedmiot zapisu windykacyjnego z chwilą otwarcia spadku. Będzie to prawo musiało być udowodnione w sądzie. 

Oczywiście przedmiotem zapisu może być nie tylko wymieniona piekarnia czy sklep, ale także inna oznaczona rzecz, jak auto, nieruchomość, gospodarstwo rolne. Może to także być ustanowienie użytkowania lub służebności. 

Należy wymienić jeszcze kilka istotnych danych związanych z wprowadzeniem zapisu windykacyjnego. Po pierwsze, zapis windykacyjny będzie nieskuteczny, jeśli rzecz będąca przedmiotem zapisu nie będzie w chwili otwarcia spadku należeć do spadkodawcy. Po drugie, przepisy o powołaniu spadkobiercy, przyjęciu i odrzuceniu spadku, o zdolności do dziedziczenia i o niegodności dziedziczenia będą stosowane odpowiednio. Po trzecie, wprowadzenie do prawa spadkowego zapisu windykacyjnego nie spowoduje likwidacji istniejącego już zapisu, zwanego w ustawie zwykłym. Po czwarte wreszcie, w związku z wprowadzeniem wymienionego zapisu skorygowano także instytucję zachowku, czyli uprawnienie najbliższej rodziny do części spadku, mimo że została wymieniona w testamencie czy w zapisie. 
</document>