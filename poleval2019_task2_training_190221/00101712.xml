<?xml version="1.0" encoding="UTF-8"?>
<document id="00101712">
Najciekawsza jest jednak nie technologia, ale wizja pewnego <phrase id="472671">modelu edukacji</phrase>, jaki za nią stoi. Dotychczasowa praktyka, gdzie zamkniętą na klucz pracownię komputerową otwiera się na lekcje informatyki, to pomyłka. Nie tylko dlatego, że uczniowie szybciej i skuteczniej uczą się obsługi komputera w domu. Także dlatego, że odcina to nauczycieli od możliwości wykorzystania zaawansowanych narzędzi w nauczaniu ich przedmiotów, a uczniów od dobrodziejstw profesjonalnej edukacji medialnej. <phrase id="472673">Edukacja medialna</phrase> to coś więcej niż tylko informatyka. To nauka wyszukiwania, a następnie krytycznego i twórczego wykorzystywania informacji. W czasach społeczeństwa informacyjnego nie można już uczyć starą, industrialną metodą obsługi konkretnego urządzenia czy programu, bo tak wyszkoleni uczniowie nie będą mieli szans na globalnym rynku pracy. Musimy kształtować samodzielność i zdolność do rozwiązywania problemów, bo to właśnie takie „miękkie” umiejętności są kluczowe w szybko zmieniającym się świecie. 

Edukacyjny laptop zakłada więc jeszcze jedną rzecz: zmianę modelu edukacji na bardziej otwartą, opartą o współudział, współtworzenie i współpracę , a nie pamięciowe opanowanie zadanego materiału. Żeby z sukcesem wdrożyć edukacyjne laptopy, nie wystarczy więc kupić kilka kontenerów samych maszyn i rzucić je do szkół. Potrzebne są jeszcze dwa kluczowe elementy: nowe umiejętności nauczycieli i darmowe, ogólnodostępne treści edukacyjne ( podręczniki , zbiory zadań, pomoce) w formie cyfrowej, wraz z pełnią praw do ich twórczego wykorzystania i rozwijania. Dopiero te trzy elementy wzięte razem pozwolą na stworzenie ekosystemu otwartej edukacji opartej o cyfrowe technologie. 

Rozwój <phrase id="472675">modelu otwartej edukacji</phrase> w skali globalnej wydaje się dość trwały. Pytanie, czy także <phrase id="336263">Polska</phrase> będzie w stanie nadążać za resztą świata, czy będzie raczej obserwować szybkie starzenie się naszego <phrase id="472676">systemu edukacyjnego</phrase>. 
</document>