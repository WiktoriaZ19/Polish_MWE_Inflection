<?xml version="1.0" encoding="UTF-8"?>
<document id="00103553">
Piegi? 

Nie pamiętam, żebyś była piegowata, Salome. 

Przygląda się uważniej. Zdrapuje „piegi” z twarzy lalki. 

To muchy? Muchy cię tak obsrały, Salome? 

Dobrze, jednego zostawimy. Będziesz wyglądała bardziej zalotnie. 

Mouche de coquette. 

Poczekaj! 

Znajduje pudełeczko, z którego wyjmuje czarną, aksamitną mouche de coquette. Przykleja ją sobie na twarzy. 

Tak, Salome, pod spód małe ziarenko opium i nie dość że jesteś piękna i zmysłowa, to jeszcze brzuch cię nie boli ani zęby. 

Jeśli, oczywiście, masz jeszcze zęby. 

I można pójść na bal. 

Czego nic nie mówisz? To nie patrz, jeśli ci się nie podobam. 

Przepraszam! 

Mówię, przepraszam, Salome! 

Przyjechałam do Salzburga. Bale nie były mi w głowie. 

Umierał ojciec. 

Oddałam ziemi, jego chude, wyniszczone cierpieniem ciało. 

Wolfgang nie przyjechał. Mój mąż negocjował z nim sprawy majątkowe listownie. Wolfgang chciał wszystko w gotówce, nie chciał ani jednego przedmiotu. A Papa tak pięknie wszystko zachował z naszych podróży – prezenty od cesarzowej, królów, papieży, nasze instrumenty, listy… 

Nie chciał niczego. Tylko kilka kopii swoich koncertów. 

Wróciłam do <phrase id="474494">Sankt Gilgen</phrase>. Mały Leopoldzik wrócił ze mną. Nie, nie został muzykiem. Nie miał talentu. 

Niedługo po śmierci Papy Wolfgang wreszcie dostał posadę na dworze w Wiedniu. Nie na długo, zaraz potem zmarł. 

10 lat później pochowałam męża. 

Wypłakałam resztę łez i wróciłam do Salzburga. 

Nazywam się <phrase id="474498">Maria Anna von Berthold zu Sonnenburg</phrase>. 

Madmoiselle <phrase id="474496">Maria Anna Mozart</phrase>… Nannerl… 

Siostra Mozarta. 

Przepraszam cię, maleńka. 

Słyszysz? 

Przepraszam. 

Nie chciałam na ciebie nakrzyczeć. 

Nie na ciebie, słyszysz? 

Salome, pilniaczko… 

Cara mia… 

Żartowałam z tymi włosami. 

Pal licho kapelusz. 

Naprawdę…. 

Salome… 

No, proszę.. Salome… 

Nie na ciebie… 

Nie na ciebie… 
</document>