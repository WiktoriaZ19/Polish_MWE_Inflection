<?xml version="1.0" encoding="UTF-8"?>
<document id="00101648">
Naszym zdaniem to było domniemane uprawnienie gminy, natomiast w tej chwili część gmin być może z tego skorzysta. A więc nawet jeżeli może wystąpić taka sytuacja, do której odnosił się wyrok <phrase id="466908">Trybunału Konstytucyjnego</phrase> (trybunał stwierdził, że nie można pobierać podatku od nieruchomości i opłaty targowej) i jeżeli tutaj byłyby pewne ubytki – tym bardziej że nie wydaje mi się, aby były one znaczące – to w przypadku zróżnicowania wysokości stawek być może dochody z tego tytułu będą nieco wyższe. Dziękuję bardzo. 

<phrase id="466909">Wicemarszałek Ewa Kierzkowska</phrase>: 

Dziękuję uprzejmie panu ministrowi. 

Poproszę o zabranie głosu przedstawiciela wnioskodawców pana senatora Marka Trzcińskiego. 

Senator Marek Trzciński: 

Pani Marszałek! Wysoka Izbo! Jaki zamiar mieli wnioskodawcy, wprowadzając zmiany – wydaje mi się, że wyjaśniłem tego przyczyny, przedstawiając ustawę. Po pierwsze, Senat podjął się naprawy prawa według wskazań trybunału, po drugie, zamiar, wydaje się, jest czytelny, ponieważ zmiany te prowadzą do jasnego sprecyzowania, w jakich sytuacjach opłata targowa powinna być uiszczana. Wcześniej te przepisy były niejasne i często z tych powodów w gminach były problemy z egzekucją, z pobieraniem właśnie tych opłat. 

Czy nie będą zdarzać się takie sytuacje, że kupcy będą unikać wnoszenia <phrase id="466913">opłaty targowej</phrase>, handlując poza targowiskami – jak sądzę, nie. Po prostu poza targowiskami nie będą mieli prawa do handlowania, więc nie będzie takiej sytuacji, że opłaty targowe nie będą wpływać do budżetów. Jeśli będą handlować poza wyznaczonymi miejscami, to po prostu będą łamać prawo i, jak sądzę, straż miejska czy też służby, które mają za zadanie doprowadzić do tego, by do takiej sytuacji nie dochodziło, będą podejmować działania, żeby ten handel odbywał się wyłącznie na terenach wyznaczonych przez gminy. 

Nie dokonywano symulacji wpływów do <phrase id="466915">budżetów gmin</phrase> – Senat takiej symulacji nie dokonywał. Moim zdaniem zmiana zapisów w ustawie powinna raczej wpłynąć na zwiększenie tych wpływów, dlatego że do tej pory gminy miały problemy z poborem takich opłat. W wielu przypadkach nie można było doprowadzić do tego, by tam, gdzie wydawałoby się, takie opłaty powinny być pobierane, rzeczywiście były one pobierane i wpływały do budżetu. Teraz, po sprecyzowaniu, w jakich sytuacjach opłaty powinny być pobierane, nie będzie tego problemu. 
</document>