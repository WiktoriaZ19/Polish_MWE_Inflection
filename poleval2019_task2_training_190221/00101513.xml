<?xml version="1.0" encoding="UTF-8"?>
<document id="00101513">
- Panie poruczniku - mówił do mnie - nie myśl pan, bym tylko był <phrase id="427984">rozbójnikiem wojennym</phrase>; masz we mnie wielkiego sprawcę sprawiedliwości. W całej <phrase id="62505">Polszcze</phrase> przy mnie jednym jest jurysdykcja między dziedzicem a chłopem. Jako dziedzic lub ekonom ukrzywdzi chłopa, a ten do mnie się uda ze skargą, zaraz posyłam, żeby mu sprawiedliwość zrobiono, z groźbą, że inaczej tydzień nie minie, a tok z dymem pójdzie. Z początku ze dwa razy, dla przykładu, com przyrzekł, tom dotrzymał; ale chwała <phrase id="309973">Bogu</phrase> nie masz teraz potrzeby tego ponawiać, bo w całej okolicy nikt już chłopa nad inwentarz nie zażywa. 

Cóż powiecie, panowie bracia! Trzy doby bawiłem u <phrase id="64851">Pawlika</phrase> na gościnie, nie z musu, ale z własnej ochoty; bo jeszcze tej samej nocy przybyli hultaje z <phrase id="62509">Cudnowa</phrase> odesłani, z listem do mnie od szanownego łowczego, w którym tysiączne robił deprekacje, że z jego powodu tyle przykrości doświadczyłem, i prosił, bym na bonifikatę mojej szkody przyjął od niego dwadzieścia koni z rynsztunkiem, które mi odeszle do <phrase id="62510">Budy</phrase>. A lubo jam go potem zapewnił, że <phrase id="64852">Pawlik</phrase> wrócił mi, co był zabrał, poczciwy łowczy swojej ofiary nie cofnął i odesłał mi dwudziestu jeźdźców, którychem Jeneralności przedstawił swojego czasu. Mimo siebie puszczając wszelkie bezprawia, jakich nieraz Pawlik się dopuścił, tyle go znalazłem gościnnym i dobrze względem ojczyzny myślącym, że pomyślałem sobie, <phrase id="309974">Deus</phrase> me custodiat: Czego mi wchodzić w cudze postępki? Wszak <phrase id="309975">Duch Święty</phrase> powiedział: Nie sądź, byś nie był sądzonym. 

I tak przez trzy dni ugościwszy odprowadził mnie Pawlik do <phrase id="62516">Szyjeckiej Budy</phrase>, gdzie powoli zbierałem mój oddział i nowo zaciążnych uczyłem obrotów, a on ciągle o wszystkim mnie donosił, że ani patrolów, ani placówek nie potrzebowałem wysyłać. 

Nie na tym koniec. Razu jednego, wziąwszy mię na stronę, mówi: 

- Panie poruczniku, między swoimi więcej trzydziestu ludzi wyrozumiałem, że myślą tak jak ja: wszyscy chcemy do pana przystać i ojczyźnie służyć. 

- Od Pana <phrase id="309976">Boga</phrase> wasza myśl natchniona; nic świętszego! 
</document>