<?xml version="1.0" encoding="UTF-8"?>
<document id="00103826">
Inny wpływ wywierały substancje redukujące na <phrase id="484303">bakterie B. cereus B5esz</phrase>. <phrase id="484304">Siarczan IV</phrase> i ditioerytritol poprzez obniżenie potencjału oksydo-redukcyjnego środowiska hamowały wzrost komórek oraz keratynolizę z ich udziałem (o czym świadczy poziom białka i grup aminowych), a także wydzielanie keratynaz i proteaz. Cysteina wyraźnie korzystnie wpływała na działalność tych bakterii poprzez stymulację wydzielania grup aminowych i uwalniania białek z keratyny, a ponadto nie hamowała biosyntezy enzymów. 

W hodowli <phrase id="484309">bakterii M. luteus B1pż</phrase> związki redukujące w niewielkim stopniu wpływały na zmianę potencjału oksydoredukcyjnego, jednak wszystkie hamowały procesy życiowe bakterii. Najmniej toksyczny był siarczan IV. Keratynoliza piór i biosynteza enzymów były wyraźnie obniżone, szczególnie w obecności ditioerytritolu i cysteiny. W najwyższym stopniu hamowana była synteza proteaz, aż do jej całkowitego zaniku. 

Ostatecznym potwierdzeniem wpływu wybranych czynników redukujących na proces keratynolizy w hodowlach bakterii jest rozkład substratu keratynowego, wyrażony w pozostałości s.m. keratyny po zakończeniu hodowli. Ogólną obserwowaną tendencją było obniżenie biodegradacji keratyny w środowisku o podwyższonej redukcyjności. Ditioerytritol jest czynnikiem o najwyższych właściwościach redukujących wśród badanych związków. Mimo dość niskiego zastosowanego stężenia (1 mM), obniżał on utylizację keratyny piór w hodowlach wszystkich bakterii, maksymalnie o 29%. Wyjątek stanowiła cysteina w hodowli szczepu B. cereus. W hodowlach bakterii B. polymyxa B20 tylko siarczan IV nie obniżał rozkładu keratyny piór. W hodowli bakterii B. cereus B5esz dodatek cysteiny w stężeniu 1 mM zwiększał biodegradację piór kurzych o około 15%, podczas gdy pozostałe związki ją obniżały. Bakterie M. luteus B1pż najefektywniej degradowały keratynę piór w podłożu kontrolnym bez czynników redukujących. 
</document>