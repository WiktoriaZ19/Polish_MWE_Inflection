<?xml version="1.0" encoding="UTF-8"?>
<document id="00103579">
Mówili, że w stanie hibernacji nie ma snów. Nieprawda. Śnię nieprzerwanie już setny rok. Wciąż te same sny… 

* * * 

<phrase id="302621">Sarkofag</phrase> z daleka wydawał się mieć gładką, czarną, opalizującą powierzchnię uformowaną przez zmyślnych inżynierów <phrase id="299619">Akkadu</phrase> w kształt nieforemnego motylego kokonu. Mknął teraz w przestrzeni z niewyobrażalną prędkością 0,1c. Ze śmieszną jak na kosmiczne odległości prędkością 0,1. Setki silników jonowych nadawały mu pęd, włączając się na skrzyżowaniach gwiezdnych szlaków i przenosząc statek z trajektorii na trajektorię. Przy masywnych gwiazdach pojazd rozpędzał się i z większą prędkością odchodził po łuku paraboli, rozkręcony przez grawitację niczym kamień w procy sprytnego chłopca sprzed tysiąclecia (znanego obecnemu światu z jednego amatorskiego filmu i z dwóch wzmianek w ocalałej po Pożodze literaturze). 

Z bliska <phrase id="299691">Sarkofag</phrase> wyglądał już mniej okazale. Szlachetna gładkość znikała i w jej miejsce ujawniały się chropowatości i nierówności pancerza zewnętrznego. Radary, czujniki, wieżyczki obserwacyjne -- wszystko to wyrastało z licznych zgięć i załamań powierzchni bocznej. Niczym odnóża wielkiego robaka lub włoski na powierzchni jedwabnika setki anten, wysięgników i luków to poruszały się w nieznanym celu, to zastygały w bezruchu. 

Z daleka Sarkofag zdawał się milczący i martwy, z bliska odzywał się tysiącem elektromagnetycznych rozmów, które rozmaitej maści i różnego przeznaczenia -boty toczyły między sobą. Jeden za drugim wychodziły na powierzchnię, by naprawić otoczkę uszkadzaną co rusz przez meteoryty i kosmiczne śmieci czy dokonać przeglądu, w chwilę później zaś kryły się w ciepłym wnętrzu. Były jedynymi inteligentnymi istotami na tym okręcie – nie licząc, oczywiście, <phrase id="309298">Śniącej</phrase> oraz <phrase id="309303">Piastunki</phrase>. 

Statek utrzymywano w ciągłym stanie alarmowym. Jego zawartość była drogocenna. Strzegły jej pancerze ze stali, inteligentne systemy obronne, lasery dział wycelowanych w całą czaszę firmamentu i bataliony bojowych robotów. Lotem zdalnie zarządzała <phrase id="309292">Inana</phrase> – centralny mózg-hybryda. 

Inana… Jej substrat strzeżony był przez <phrase id="299620">Akkadian</phrase> przed resztą świata jak najcenniejsza tajemnica, jak wielki skarb, jak woda pitna, złoto lub miedź. Tysiące komputerów, tysiące elektronicznych oczu, tysiąc mózgów strzegło snu <phrase id="300921">Księżniczki</phrase>, podporządkowanych <phrase id="309294">Inanie</phrase>. 

Sarkofag był jedną wielką maszyną, zarazem pojazdem i twierdzą, domem, okrętem i obronną wieżą. Łożem zimy i kryjówką snów. Naga we śnie hibernacji spoczywała Alienor w najgłębszej komnacie swego metalicznego grobowca. Od stu lat nie oddychała, od stu lat nie poruszyła się sama, od lat stu nie doznała odmiany. Inana otoczyła ją atmosferą z ciekłego helu. By nie miała odleżyn, delikatne manipulatory obracały jej sztywne ciało co ściśle określony przez algorytm i biologię czas. Czapeczka czujników oplatała jej nagą głowę. Naga leżała Alienor we wnętrzu księżycowego <phrase id="299693">Sarkofagu</phrase>. Beznamiętne oczy Inany muskały jej krągłości, jej piękne alabastrowe nogi, kształtne ramiona i jędrne piersi. Złote włosy obcięły Alienor służki, nim wyruszyła z Miasta, więc okryta tylko własną skórą leżała na łożu z helu w zimnych objęciach maszyn. Jedynym śladem, że żyje, był nieśmiały rytm oscylacji fal REM na ekranach <phrase id="357158">Komory Centralnej</phrase>. Inana, Siostra z <phrase id="300305">Ur</phrase>, była z tego wielce zadowolona. 
</document>