<?xml version="1.0" encoding="UTF-8"?>
<document id="00103614">
Problem 1 został rozwiązany metodą łączenia mniejszych tekstów w agregaty. Agregowane były bądź całe tytuły (wszystkie teksty z danego czasopisma znalazły się w jednym pliku), bądź gdy materiału było więcej – roczniki. Posłużenie się agregacją spowodowało, że nie każdy tekst wejściowy jest reprezentowany w milionowym podkorpusie, ale pozostało w zgodzie z założeniem 5: każdy tekst miał teoretyczną szansę się tam znaleźć. Wspomniany podział na roczniki pozwolił zachować rozsądną wielkość agregatów, a przy tym zapewnił, że teksty z każdego rocznika znajdą się w losowanym podkorpusie. Problem 2 wydaje się mało poważny, ale w związku z technicznymi wadami tekstów oraz dodatkowymi ograniczeniami nałożonymi na kształt próbki zdarzało się, że wylosowanie próbek stanowiących około 5% tekstu źródłowego było trudne – jak się okazało, założenie 3 powoduje, że w niektórych tekstach, np. naukowo-dydaktycznych, sporo wylosowanych próbek musiało być uznane za niepoprawne. Szczególnie gdy duża część akapitów okazywała się wadliwa z powodów technicznych, np. kończyły się w połowie zdania. Takie akapity były ignorowane bądź – wybrane – ręcznie naprawiane, aby dało się wylosować odpowiednią liczbę próbek. W takim przypadku w pewnym stopniu zakłócana była losowość wyboru – ręcznie naprawiano tylko mniej więcej tyle akapitów, by wystarczyło, a więc de facto losowania dokonywała osoba poprawiająca akapity. Jednakże, by zminimalizować to zakłócenie, ręcznego wyboru akapitów do poprawienia staraliśmy się również dokonywać losowo. Problem 3 udało się rozwiązać, dzieląc problematyczne teksty na 27 podklas według wielkości, i przydzielając odpowiednią docelową liczbę słów każdej podklasie. Doświadczalnie dobrany został algorytm, w którym liczba słów w próbce z każdej podklasy jest proporcjonalna do pierwiastka sześciennego z liczności tej podklasy mierzonej w słowach tekstu źródłowego. Trudne okazało się spełnienie założenia 3, po części dlatego, że sformułowane jest ono z konieczności dość nieprecyzyjnie. Na pierwszym etapie odrzucane były akapity krótsze niż 25 słów, które nie wyglądają jak zdanie, oraz te akapity dłuższe, które nie rozpoczynają się jak zdanie (kończyć się mogą dowolnie). Kryterium „wyglądania jak zdanie” to w uproszczeniu wielka litera na początku i odpowiedni znak przestankowy na końcu. 
</document>