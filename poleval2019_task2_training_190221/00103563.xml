<?xml version="1.0" encoding="UTF-8"?>
<document id="00103563">
Wybrali państwo rybołówstwo. Właściwie tym razem kompletnie mi obojętne, która z dziedzin została wybrana, bo w obu jestem kompletnym ignorantem. Wiec, rybołówstwo.... 

Kiedy wypływa się na otwarte morze.............., może inaczej - Gdy zarzuca się sieci...(pauza)..Nie, to jakaś koszmarna bzdura. Jak można porównywać literaturę dramatyczną z rybołówstwem. Fakt. Lubię ryby. Nawet mam akwarium, ale co z tego? Jak można zmuszać aktora do czegoś takiego? Autor tekstu tego monodramu nie ma w ogóle litości. Nie rozumie zdaje się podstawowej rzeczy.. Aktor nie może być wiarygodny w żadnej dziedzinie, z którą nie miał ani przez moment bezpośredniej styczności. Ja uczyłem się na przykład stolarki i wiem jak się robi krzesło, więc takiego choćby świętego Józefa mogę machnąć, a przygotowując ten spektakl, co? Miałem się puścić w rejs na trzy miesiące, po to żeby państwu coś tu teraz skuteczniej nakłamać? No, znałem kiedyś jednego marynarza, który opowiadał po knajpach morskie historie, ale to były same bzdury. Nawet taki <phrase id="474542">szczur lądowy</phrase> jak ja, od razu wiedział, że to pic na wodę. O literaturze, proszę bardzo, mogę mówić, ale rybołówstwo? Szlag mnie trafi! A w cholerę z tym dziadostwem! Przez gardło mi to nie przejdzie. Nie będzie słowa o cholernych rybach. Tylko dlatego, że jakiś pożałowania godny gryzipiór wymyślił sobie po wódce albo narkotykach, żeby aktora jeszcze bardziej upodlić wkładając mu w usta maksymalny bełkot, to ja mam teraz z siebie zrobić jeszcze większą szmatę, niż jestem naprawdę? Nie! Ale taka jest właśnie ta cała tzw. literatura dramatyczna. 
</document>