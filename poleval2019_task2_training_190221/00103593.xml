<?xml version="1.0" encoding="UTF-8"?>
<document id="00103593">
W pewnym momencie czas rodzinnych wakacji się skończył. Dziś nie pamiętam, kiedy to się stało. Nie potrafię wskazać konkretnego punktu na osi czasu, ale jestem przekonany, że miało to związek z rodzącą się przez lata niezależnością – zarówno tą od rodziców, jaki i rodzeństwa. 

Kiedyś wakacyjne wyjazdy przypominały bardziej małe przeprowadzki – każdy domownik, niczym wojenny uchodźca, pakował do torby swój dobytek i wszystkie tobołki lądowały w bagażniku, który z trudem się domykał. Później radiomagnetofon zaczynał, nie zawsze czysto, odgrywać muzykę zapisaną na taśmie i w ukropie czerwcowego słońca jechało się tam, gdzie zwykle. Na miejscu zawartość toreb trafiała do starych szaf w jeszcze starszych pokojach, które witały stałych bywalców zapachem dziewiętnastowiecznych murów. Obrzęd upychania ubrań w szufladach powtarzał się, nie wiedzieć czemu, co roku, choć i tak rzadko korzystało się z przywożonej garderoby. W starych murach czas zaczynał płynąć inaczej, a niepoukładane miejskie życie nabierało harmonii. 

Cały dzień podzielony był na części, w których wspólne posiłki stanowiły punkty kulminacyjne. Przy stole wciąż te same miejsca; na śniadanie świeże pieczywo, a na kolację pachnące ogrodem pomidory posypane soczystą bazylią. Po śniadaniu jechało się całą rodziną na stare wyrobisko żwiru. Chyba tak samo stare rowery prowadziło się pod chude topole i brzozy, a później w wodzie pachnącej szuwarami pływało tak długo, aż słabe ciałka trzeba było położyć na ręcznikach i wzmocnić często robaczywymi papierówkami. Potem wracało się na obiad: czy to zupę z ogrodowych warzyw, czy niedawno wykopane i ugotowane w mundurkach ziemniaki. Po obiedzie był czas na prace w obejściu albo znowu brało się stare <phrase id="299863">Romety</phrase> i jechało do lasu, tego za szkołą lub na <phrase id="301508">Kamień</phrase>. A po kolacji turnieje w badmintona rozgrywane nad nieregulaminowym sznurem na pranie. I tak aż do zachodu słońca, kiedy lotka gubiła się w wieczornej szarzyźnie. Jaskółki krążyły wtedy nad głowami, gdzieś w oddali słychać było synogarlicę, a z domu wychodził tata i mówił, że woda ciepła, że można się iść myć. Później kładło się w pachnącej słońcem pościeli i, wsłuchując się w odgłosy nocy, starego domu i ściszonego telewizora, zasypiało, aby rankiem na nowo wrócić do codziennego rytuału. 

Kiedy ten porządek zaczął ustępować spontanicznemu bałaganowi, nie pamiętam, choć nie raz próbowałem sobie przypomnieć. Z czasem pojawili się sąsiedzi i na podwórku zrobiło się ciaśniej. Z czasem zaczęto uprawiać mniej ogródka. Kilka lat temu kąpielisko miejscami całkiem zarosło, a do starego domu wkradła się nowoczesność. Rodzina zmieniła kształt, a ja nabrałem niezależności. I chyba właśnie tą niezależnością zniszczyłem stary porządek, wnosząc cudzy pierwiastek w moją dawną intymność. 

Dziś rodzi się tęsknota za tymi wszystkimi cząstkami, które składały się na utracone szczęście. A może chodzi tu o minioną młodość, wraz z którą przepadło umiłowanie drobnych przedmiotów i z pozoru nieważnych zdarzeń stanowiących o niezwykłości tego czasu? I nie mam tu na myśli żadnych szczególnych materialnych atrybutów. Do dziś bowiem słyszę dawny, szczery śmiech dziecka – swój śmiech – i tego brakuje mi właśnie najbardziej. 
</document>