<?xml version="1.0" encoding="UTF-8"?>
<document id="00101508">
Ponieważ pas jest dość krótki (2180 m), a lądują na nim nierzadko duże samoloty (wyspa cieszy się dużą popularnością wśród turystów), piloci często starają się lądować tuż za progiem pasa 10 (dawniej 9, <phrase id="427965">lądowanie dużych samolotów</phrase> na pasie 27/28 jest uniemożlione przez pagórki znajdujące się za wschodnim końcem pasa), by zostało dużo miejsca na hamowanie. Proszę zwrócić uwagę na ślady opon na powyższym zdjęciu. Czyli samoloty przelatują bardzo nisko nad plażą, a miłośnicy lotnictwa mają świetne widoki. 

Podobnie przy startach z pasa 10 ważne jest, aby rozpocząć rozbieg z samego początku pasa, by mieć dużo miejsca na rozpędzenie samolotu. Tym bardziej, że po starcie trzeba szybko się wznosić i skręcać by uniknąć pagórków. To z kolei wykorzystywane jest do zabawy przez ludzi na plaży, bo w takiej odległości od rozpoczynającego rozbieg dużego odrzutowca wicher wytwarzany przez silniki jest bardzo mocny. Naprawdę blisko silnika byłby nawet groźny, były wypadki przewrócenia niewielkich samolotów czy samochodów, lub uszkodzenia urządzeń lotniskowych. 

Jednak na <phrase id="62502">St. Maarten</phrase> odległość jest wystarczająca dla bezpieczeństwa, o ile mi wiadomo, nikt tam nigdy nie zginął ani nie odniósł obrażeń. Tablice ostrzegawcze niby wiszą, ale z drugiej w okolicznych barach wiszą rozkłady lotów, a czasem nawet transmituje się rozmowy między pilotami a wieżą. <phrase id="427968">Plaża <phrase id="62503">Maho</phrase></phrase> nie jest więc miejscem samobójstw i śmiertelnych wypadków, tylko atrakcją turystyczną i miejscem rozrywki. Uprawianej, dodajmy, nie tylko przez młodych mężczyzn, ale również przez mocno posiwiałych, jak i przez młode kobiety. 
</document>