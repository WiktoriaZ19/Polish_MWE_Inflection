<?xml version="1.0" encoding="UTF-8"?>
<document id="00103793">
Poprzez prace Keplera, Galileusza oraz Newtona została opracowana (ze współczesnego punktu widzenia) <phrase id="484065">klasyczna teoria grawitacji</phrase>. Przełom jaki dokonali ci uczeni był ogromny. Zerwali z arystotelesowskim podziałem świata, na rządzone odrębnymi prawami ﬁzyki, <phrase id="484066">sferę podksiężycową</phrase> i <phrase id="484067">sferę nadksiężycową</phrase>. Uzyskano w ten sposób możliwość jednolitego opisu zjawisk zachodzących na Ziemi (spadek swobodny), jak i w kosmosie (ruch planet). Ważne było również przejście od pytań typu: Dlaczego ciała spadają?, do pytań typu: W jaki sposób ciała spadają? Nastąpił więc zwrot od ogólnej reﬂeksji natury ﬁlozoﬁcznej, (która też jest ważna) do opisu konkretnych zjawisk, czyli fenomenologii. Dodatkowo dodanie formalizmu matematycznego wyznaczyło kierunek rozwoju współczesnej ﬁzyki przez kolejne wieki. Kolejnym milowym krokiem w rozwoju opisu zjawisk grawitacyjnych była <phrase id="484069">ogólna teoria względności</phrase> Alberta Einsteina. Niezwykle nowatorskim pomysłem było połączenie czasu i przestrzeni w jedną czasoprzestrzeń — paradygmatu współczesnej ﬁzyki. Umożliwiło to opis grawitacji w sposób geometryczny, jako zakrzywienie czasoprzestrzeni. Z drugiej strony, niezależnie od badania grawitacji rozwijała się teoria budowy materii. Jednym z pierwszych poglądów w tej dziedzinie była koncepcja atomistyczna Demokryta. Dopiero na początku XX w. pojawiły się bardziej systematyczne próby opisu mikroświata m. in. modele atomu Thomsona, Rutherforda i Bohra. Wraz z pracą Plancka na temat promieniowania ciała doskonale czarnego przyczyniły się one do powstania mechaniki kwantowej. Następnym krokiem było powstanie na przełomie lat 40. i 50. XX w. kwantowej teorii pola stworzonej m. in. przez Feynmana, Schwingera oraz Dysona. Pozwoliło to w latach 60. i 70. na odkrycie <phrase id="484070">Modelu Standardowego</phrase>. Jest to teoria opisujące w jednolity sposób trzy z pośród czterech znanych oddziaływań fundamentalnych, mianowicie: oddziaływanie silne, elektromagnetyczne oraz oddziaływanie słabe. Kolejnym wyzwaniem współczesnej ﬁzyki stało się znalezienie kwantowej teorii grawitacji oraz uniﬁkacja wszystkich czterech oddziaływań włączając oddziaływanie grawitacyjne. Dotychczasowe pomijanie grawitacji przy opisie cząstek elementarnych było możliwe, gdyż względne natężenie tego oddziaływania w porównaniu z oddziaływaniem słabym, jest 21 rzędów mniejsze. 
</document>