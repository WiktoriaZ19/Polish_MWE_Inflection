<?xml version="1.0" encoding="UTF-8"?>
<document id="00103945">
Brałem udział przedwczoraj w debacie na temat mediów społecznych, zorganizowanej w <phrase id="471766">Krakowie</phrase> przez <phrase id="482835">Stowarzyszenie Projekt:Polska</phrase>. 

Na marginesie, media społeczne to ciekawy temat – chodzi o trzecią kategorię, obok mediów komercyjnych i publicznych – uznawaną w ramach regulacji mediów nadawczych. <phrase id="482837">Media społeczne</phrase> to np. radia lokalne, rozgłośnie katolickie, itd. Z perspektywy tej regulacji, przykłada się do takich mediów dużą wagę – powstają oddolnie, w bliskim kontakcie ze społecznością; służą zapewnieniu różnorodności na rynku, itd. W <phrase id="471768">Polsce</phrase> takie media są praktycznie nieobecne – z wyjątkiem kilku nadawców kościelnych oraz pojedynczych <phrase id="482839">radio akademickich</phrase>. To co dla mnie jest najciekawsze, to znaczenie i specyfika mediów społecznych w kontekście oddolnej aktywności kulturowej w sieci – która nie potrzebuje koncesji i regulacji, tylko po prostu ma miejsce. Przyznam, że nie mam do końca zdania – z jednej strony media społeczne wydają się anachronicznym rozwiązaniem kwestii demokratyzacji udziału w kulturze, osadzonym w modelu mediów nadawczych. Z drugiej zapewne lepiej pełnią funkcję np. edukacyjną niż oddolne projekty sieciowe, a tym bardziej indywidualna aktywność. 

Wracając do młodzieży – w spotkaniu uczestniczyli niemal wyłącznie studenci, a sala sprawiała miejscami wrażenie umiarkowanie zainteresowanej tematem. 

Do czasu. Wszyscy w pewnym momencie się ożywili, i jako prelegenci nie mieliśmy jasności czemu. Okazało się, że jeden ze studentów zaczął łączyć się przez <phrase id="471769">Bluetooth</phrase> z laptopem, z którego rzucano obraz na ekran za naszymi plecami. Powodowało to wyświetlanie się komunikatu z prośbą o zgodę na połączenie. Całkowicie nudnego, z wyjątkiem nazwy łączącego się urządzenia – która brzmiała „zjadłbym coś”, „zabić śledzika”, „kapustka”, itd. Ku wielkiej radości widowni. 

Bardzo mi się cała sprawa spodobała, bo była doskonałą ilustracją omawianej sprawy, która często też pojawia się na tym blogu: aktywności kulturowej w świecie nowych mediów. „Kapustka” udowodniła, że każdy kanał do komunikacji jest dobry, że inwencja użytkowników nie ma granic, oraz że etyka hakerów zeszła pod strzechy. 
</document>