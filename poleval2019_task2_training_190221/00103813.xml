<?xml version="1.0" encoding="UTF-8"?>
<document id="00103813">
Już na początku istnienia tych modeli zauważono jednak trudność związaną z wyznaczeniem jednostkowych oporów urabiania i dyskutowano nad wyższością jednego modelu nad drugim. Było to w głównej mierze spowodowane brakiem możliwości odtworzenia <phrase id="484226">naturalnych warunków geologicznych</phrase> w laboratoriach, a także z technicznymi utrudnieniami w wykonaniu pośrednich lub bezpośrednich pomiarów na koparkach. Już wtedy zresztą zauważono różnicowanie się otrzymywanych wyników w zależności od konstrukcji użytej do badań maszyny. 

Mimo tego dopracowano się wówczas nie tylko klasyfikacji gruntów ze względu na urabialność, ale także określono zależności łączące oba te modele (liniowy i powierzchniowy) oraz granice ich stosowalności. Zwrócono również uwagę na dynamikę towarzyszącą eksploatacji <phrase id="484229">koparek wieloczerpakowych</phrase>. Wtedy właśnie powstała idea cyklicznej w czasie zmienności amplitud obciążeń zespołu urabiającego, określanej mianem <phrase id="484231">wykresu piłowego</phrase>. 

Stosunek średniej z maksymalnych wartości do średniej ze wszystkich wartości w tym przebiegu, nazywany <phrase id="484232">wskaźnikiem dynamiczności kopania d</phrase> był miarą dynamiki pracy koparki. Wskaźnik ten był wyznaczany doświadczalnie jako stosunek średniej z wartości maksymalnych do średniej ze wszystkich wartości mocy pobieranej. Bazując na tym założeniu oraz ze względu na obciążenia konstrukcji i napędów koparki stwierdzono również, że w celu określenia wymaganej mocy istotne są wartości „sił wyznaczonych z zapisu jako średnia wartość maksymalnych obciążeń chwilowych”. 
</document>