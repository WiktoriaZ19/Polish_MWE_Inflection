<?xml version="1.0" encoding="UTF-8"?>
<document id="00102394">
Dobrym sposobem na nadanie naszemu modelowi szczypty indywidualizmu jest użycie felg o unikalnym kolorze. Efekt taki możemy uzyskać kupując białe felgi i farbując je na wybrany kolor. Dodatkowym zyskiem jest to, że białe felgi są zazwyczaj tańsze od ich chromowanych odpowiedników. 

Do farbowania nadają sie felgi oznaczone jako dyeable czyli farbowalne. Felgi takie produkowane są przez firmy <phrase id="345382">Traxxas</phrase>, <phrase id="345383">RPM</phrase> i wiele innych. Poniżej opisana procedura została przetestowana felgach Traxxas #3674 i #3675. 

Żeby zabarwić felgi potrzebny będzie barwnik do tkanin, do nabycia w sklepach z chemią gospodarczą. My wykorzystaliśmy barwnik do bawełny, stylonu, wiskozy i lnu (cena 1.50 <phrase id="345385">zł</phrase> za torebkę 10g). Potrzebny też będzie garnek, coś do mieszania i kuchenka. Uwaga, garnka nie da się już potem wykorzystać do niczego poza farbowaniem. Felgi czyścimy i odtłuszczamy za pomocą denaturatu. Następnie zakładamy je na krótki sznurek i luźno wiążemy razem. Sznurek pozwoli nam na zanurzanie, wyciąganie i manewrowanie felgami w garnku. Do garnka wlewamy 1 litr wody. Garnek musi mieć nieco większą pojemność tak, aby zmieściły sie tam felgi i żeby w czasie gotowania woda z barwnikiem nie chlapała na kuchenkę. My wykorzystaliśmy garnek o pojemności około 1.5 litra i farbowaliśmy po dwie felgi na raz. Podgrzewamy wodę aż pojawią sie pierwsze bąbelki sygnalizujące początek wrzenia. Ewentualnie przykręcamy nieco gaz, aby utrzymać wodę w tym stanie i uniknąć gwałtownego bulgotania. Wsypujemy zawartość torebki z barwnikiem i dokładnie mieszamy. Jeśli chcemy uzyskać jasny kolor, możemy wsypać jedynie część zawartości torebki. Dodajemy 1 łyżkę stołową octu. Zanurzamy felgi w wodzie. Ważne jest, aby były całkowicie pod wodą, aby nie dotykały ścianek ani dna garnka. W miarę możliwości nie powinny też stykać się ze sobą. Felgi barwimy przez 10 do 30 min. Dla wygody możemy je podwiesić na sznurku. Co jakiś czas warto wyciągnąć je i sprawdzić kolor. Im dłużej będziemy je gotować w barwniku, tym ciemniejszy uzyskamy kolor. Jeśli uzyskany kolor nas satysfakcjonuje, wyjmujemy felgi (za sznurek) i spłukujemy je dokładnie pod zimną, bieżąca wodą tak długo, aż przestanie z nich spływać barwnik. Po wyschnięciu są gotowe do użytku. 
</document>