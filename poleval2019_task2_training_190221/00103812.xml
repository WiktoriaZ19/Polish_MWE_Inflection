<?xml version="1.0" encoding="UTF-8"?>
<document id="00103812">
Zasadniczo akcje obejmowane za wkłady niepieniężne winny być pokryte w całości nie później niż przed upływem roku po zarejestrowaniu spółki (art. 309 § 3 k.s.h.). Terminy i wysokość wpłat określone zostają w statucie lub uchwale <phrase id="484220">walnego zgromadzenia</phrase>. Na zasadzie wyjątku uczynić to może zarząd z upoważnienia walnego zgromadzenia (art. 330 § 1 zd. 2 k.s.h.). W terminie miesiąca od rejestracji spółki (podwyższenia kapitału zakładowego) akcjonariusz nabywa roszczenie o wydanie dokumentu akcji (art. 328 § 5 k.s.h.). Akcjonariusz zatem składający oświadczenie o objęciu akcji i zobowiązujący się do ich pokrycia wkładem w postaci przedsiębiorstwa nabywa roszczenie o wydanie dokumentów akcji, niezależnie od terminu ich pokrycia (wydania przedsiębiorstwa spółce) określonego np. w statucie. Art. 336 k.s.h. wprowadza w podobnym stanie faktycznym istotne ograniczenia dla takiego akcjonariusza. Pierwsze z ograniczeń zakłada, że akcje obejmowane w zamian za aporty (w tym i przedsiębiorstwo) mogą być wyłącznie akcjami imiennymi, nie mogą zostać zbyte ani zastawione aż do dnia zatwierdzenia przez najbliższe walne zgromadzenia sprawozdania finansowego za rok obrotowy, w którym nastąpiło pokrycie tych akcji. Akcje aportowe obarczone są zatem tzw. <phrase id="484222">okresem karencji</phrase> lub hibernacji, w którym stają się niekonwertowane na akcje na okaziciela. Co istotne zastrzeżenie to dotyczy akcji zarówno w ujęciu prawa podmiotowego jak i akcji pojmowanej jako dokument. Zakaz rozporządzenia akcją obejmuje zatem okres w którym roszczenie o wydanie dokumentu akcji jeszcze nie powstało. Verba legis akcje objęte za aport nie mogą być zbyty ani zastawione. Zgodny jest pogląd, iż ograniczenie to dotyczy wyłącznie dokonywania czynności rozporządzających, lecz już nie zobowiązujących do przeniesienia własności akcji. Natura uprawnień akcyjnych nie sprzeciwia się oddaniu ich w okresie karencji w użytkowanie lub możliwości wydzierżawienia. Co znamienne, ustawa łączy koniec okresu, o którym tutaj mowa nie z dniem pokrycia akcji aportowych tzn. dniem wydania aportu spółce, lecz z dniem walnego zgromadzenie, podczas którego podejmowana jest uchwała w przedmiocie zatwierdzenia sprawozdania finansowego za rok obrotowy, w którym nastąpiło pokrycie tych akcji. Późniejsze ewentualne wzruszenie uchwały zatwierdzającej w trybie np. art. 422 k.s.h. okres ten wydłuża. Osoby, które nabyły jednakże akcje po podjęciu uchylonej następnie uchwały walnego zgromadzenia, chronione będą domniemaniem działających w dobrej wierze (art. 427 § 2 k.s.h.). 
</document>