<?xml version="1.0" encoding="UTF-8"?>
<document id="00103584">
– Jestem – odezwał się <phrase id="300460">Lukas</phrase>. 

– Siadaj – <phrase id="300461">Hoffman</phrase> poruszył się gwałtownie. – Nadeszła pora, żeby kończyć tę zabawę. Nie sądzisz? 

– Nie jestem od sądzenia – odpowiedział siadając na fotelu. 

W dniu nasilenia się kolejnych fali strajków słowo “zabawa” wypowiedziane w tym gabiniecie brzmiało groźnie. Domyślał się, po co został wezwany, ale nie zamierzał niczego <phrase id="300942">Hoffmanowi</phrase> ułatwiać. Chłód sączący się z całej postaci szefa wbijał go coraz mocniej w fotel. Zamknął oczy. Próbował wyobrazić sobie, jak nagle rozpędza się, biegnie prosto na szklaną ścianę, w ostatniej chwili przed zderzeniem odwraca się do niej plecami i lecąc w dół, razem z pękniętą szybą, przygląda się przerażonej twarzy <phrase id="300943">Hoffmana</phrase>. 

Gdy otworzył oczy, zobaczył starego, zmęczonego człowieka, wymagającego bardziej litości niż zemsty. 

– Poczekajmy jeszcze, to nie jest dobry moment – powiedział po chwili milczenia. 

– Na co mamy czekać! – krzyknął <phrase id="300463">Hoffman</phrase>. – Trzeba wszystkich pozamykać. Natychmiast! Weź z sejfu instrukcję i przekaż <phrase id="300716">Pazanowi</phrase>. 

<phrase id="301298">Lukas</phrase> dobrze wiedział, że jest to jedyna droga do stłumienia buntów, że część tego zadania spada na niego i zostałaby wykonana także wtedy, gdyby odmówił wykonania polecenia, przeszedł od jutra na rentę, został rozstrzelany za dezercję, albo wyskoczył przez okno z gabinetu <phrase id="299382">Hoffmana</phrase>. Tylko po to, aby nie mieć sobie nic do zarzucenia, zaatakował jeszcze raz: 

– Jeżeli zakończymy akcję teraz, to będzie oznaczać, że była ona niepotrzebna, a nawet szkodliwa. Daliśmy szansę naszym przeciwnikom, a to, co chcieliśmy uzyskać, nie udało się – <phrase id="300465">Lukas</phrase> usiłował ekscytować się logiką swoich nieszczerych wywodów. – Społeczeństwo jest nadal pasywne, nie wyzwoliliśmy proegalitarnej aktywności, która... 

– Aktywności motłochu mamy aż za dużo. Czy ty nie rozumiesz do cholery, że tracimy resztki poparcia!? Dla jednych jesteśmy za mało liberalni, dla drugich, i to ważniejszych, za mało twardzi. 

Hoffman przerwał, przeszedł kilka metrów wzłuż przeszklonej ściany i nagle przystanął: 

– Już wiem! Tobie żal tych kurewskich gnojków, chciałbyś ich tak w nieskończoność obserwować, jak laboratoryjne zwierzątka, bezbronne i niewinne. Polubiłeś ich, co? Przyznaj się. 

– To tylko litość – skłamał Lukas. Prawda byłaby dla <phrase id="299388">Hoffmana</phrase> bardziej przykra. Lukas im zazdrościł. Teraz, w gabinecie Hoffmana, uświadomił to sobie z całą ostrością. Grał jednak dalej: 

– To jest fascynujące, ile oni mają entuzjazmu dla tej swojej utopii. Działają... – <phrase id="301496">Lukas</phrase> zawahał się – właściwie bezinteresownie. 
</document>