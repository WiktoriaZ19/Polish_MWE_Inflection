<?xml version="1.0" encoding="UTF-8"?>
<document id="00103612">
Zasadniczo kanały te są intuicyjnie łatwo uchwytne, ale konieczne jest tu kilka słów komentarza. Za kanał uznawaliśmy to, co jest dla danego tekstu prymarne. Większość <phrase id="468019">tekstów prasowych</phrase> w istocie pozyskano z Internetu albo przynajmniej z wersji elektronicznych przygotowanych do publikacji w Internecie. Nie zmienia to jednak faktu, że kanałem, jakim tekst prasowy, ma dotrzeć do czytelnika jest wydanie papierowe. Wersja internetowa jest z zasady jedynie kopią wersji papierowej, nie zawsze zresztą dokładną. Jeśli jednak czasopismo ukazywało się jedynie w Internecie, oczywiście przypisywano mu taki właśnie kanał. Uznanie częstotliwości pojawiania się danego tytułu prasowego za kryterium przydzielające do kanału też może być dyskusyjne. Decyzja ta była podyktowana względami ekonomii: chodziło o to, by nie tracić informacji o częstotliwości wydawania czasopisma, skądinąd istotnej zarówno dla twórców korpusu jak i jego użytkowników, a równocześnie nie ustanawiać osobnego znacznika tej informacji. W nielicznych przypadkach nasuwały się pewne wątpliwości, np. czy kanałem jest książka, czy prasa. W takiej sytuacji rozstrzygające było to, czy dana jednostka bibliograﬁczna jest zarejestrowana w systemie ISSN czy też ISBN. Z podobnego powodu (oznaczenie ISSN) uznaliśmy, że kanałem protokołu parlamentarnego jest prasa. Należy bowiem zwrócić uwagę, że jeśli wydawca opatruje jednostkę bibliograﬁczną numerem ISSN, to jest to jego deklaracja co do charakteru publikacji, który my nazywamy kanałem. W tym miejscu warto zauważyć, że istnieje jedynie luźny związek między kanałem a typem tekstu. Ściśle rzecz biorąc, pewne kanały służą prymarnie do transmisji określonych typów tekstu. I tak np. prasa jest nośnikiem publicystyki i krótkich informacji prasowych. Z kolei publicystyka jest ogłaszana również w książkach i Internecie; istnieją też czasopisma publikujące wyłącznie teksty naukowe bądź też literackie. Tak więc kanał przekazu tekstu był istotną wskazówką, pozwalającą przyporządkować tekst do danego typu, ale w żadnym razie nie rozstrzygającą. Tym bardziej należy się liczyć z tym, że w korpusie pojawią się teksty o nietypowym zestawieniu kanału i typu. 
</document>