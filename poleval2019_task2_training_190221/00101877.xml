<?xml version="1.0" encoding="UTF-8"?>
<document id="00101877">
Klejenie opon 

Przyklejanie opon do felg jest powszechnie stosowane w <phrase id="468545">samochodach RC</phrase> i zapobiega spadaniu opon w czasie jazdy. Czynność ta jest dosyć prosta, jednak przed jej wykonaniem warto zapoznać się z poniższymi radami. 

Otwór w feldze 

Jak łatwo zaobserwować, przy najechaniu na nierówność terenu opona modelu odkształca się, a następnie samoczynnie powraca do oryginalnego kształtu. Dzięki temu przez cały czas przylega do podłoża maksymalnie dużą powierzchnią, zapewniając najlepszą przyczepność. Jednak aby było to możliwe, powietrze musi mieć możliwość swobodnego przepływu do i z wnętrza opony. Niestety z chwilą jej przyklejenia do felgi opona staje się szczelna. Aby temu zapobiec, przed przyklejeniem opony warto wywiercić w feldze otwór, który umożliwi przepływ powietrza. W zupełności wystarcza otwór o średnicy 2 mm. 

Klej 

Do przyklejenia opon można użyć specjalnie do tego celu przeznaczonego kleju. Jednak w zupełności wystarcza tańszy i łatwiej dostępny cyjanopan. 

Przygotowanie opony i felgi 

Nowe opony są zazwyczaj pokryte środkiem ułatwiającym wyjęcie ich z formy, dlatego koniecznie należy odtłuścić ich krawędzie alkoholem np. denaturatem. Warto też w podobny sposób potraktować rynienki felgi. 

Klejenie 

Samo klejenie najłatwiej zrealizować w następujący sposób: 

1. Zakładamy oponę na felgę. Pamiętamy o włożeniu wkładki, jeśli mam zamiar takowej używać. 

2. Odchylamy oponę w jednym punkcie tak, aby odsłonić rynienkę, wpuszczamy kroplę kleju i puszczamy oponę pozwalając jej wskoczyć na miejsce w rynience. Uwaga: klej lubi w tym momencie prysnąć spod opony, dlatego najlepiej robić to trzymając oponę klejoną strona od siebie i uważać przy tym na oczy. Powtarzamy tę czynność w 4 – 6 punktach na obwodzie felgi. 

3. Kładziemy oponę poziomo, klejona stroną do góry i pozwalamy aby klej rozlał się po całym obwodzie rynienki. 

4. Po wyschnięciu kleju powtarzamy czynność z drugiej strony felgi. 
</document>