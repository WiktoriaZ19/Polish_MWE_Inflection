<?xml version="1.0" encoding="UTF-8"?>
<document id="00103821">
Model budowy filamentu pośredniego, zaproponowany przez Elaine Fuchs, obrazuje hierarchiczną, trzypoziomową organizację jego struktury [Bloemendal i Pieper, 1989]. Dwa helisowo zwinięte monomery, tworzące heterodimery w postaci dwuskrętnych domen, formują protofilament. Dwa protofilamenty wchodzą natomiast w skład protofibryli, których tetramery z kolei tworzą filament pośredni. Wyniki nowych badań nad strukturą twardej -keratyny wskazują jednocześnie, że superhelisy formują oligomery złożone raczej z dwóch tetramerów niż z jednego kompaktowego oktameru [Rafik i wsp., 2004]. Należy podkreślić, że szczególny wpływ na stabilność filamentów keratynowych grają mostki disiarczkowe wiążące krzyżowo dimery. 

Funkcje sieci cytokeratyn, asocjujących z desmosomami i hemidesmosomami, wykraczają poza proste nadawanie komórce wytrzymałości mechanicznej. Przypisuje się jej również udział w mechanizmach odpowiedzi komórek na czynniki zewnętrzne a także czynniki regulacyjne warunkujące przemiany związane z cyklem komórkowym lub też apoptozą. Zaangażowane są one również w proces transdukcji sygnałów pomiędzy peryferiami komórki a jądrem komórkowym. Filamenty pośrednie grają ponadto rolę w formowaniu aparatu mitotycznego. O niezwykłej dynamice tych struktur świadczy fakt ich zmienności w trakcie cyklu komórkowego. W trakcie podziału mitotycznego system cytokeratyn ulega reorganizacji, poprzedzonej kompletnym jego demontażem do postaci granularnej lub rozpuszczalnej. Odwrócenie tego procesu, mające miejsce w komórkach potomnych, jest przejawem szczególnych właściwości cytokeratyn [Windoffer i Leube, 2003]. Zjawisko zmiany funkcji keratyn wewnątrz komórki, łącznie ze zmianą ich przestrzennej organizacji, przypisywane jest m.in. fosforylacji podjednostek białkowych. Do modyfikacji monomerów cytokeratyn należy ponadto ubikwitynizacja, transglutaminacja i glikozylacja. Jednak największą rolę w regulacji funkcji cytokeratyn odgrywają tzw. białka towarzyszące (intermediate filament associated proteins – IFAP). Są one morfologicznie i funkcjonalnie spokrewnione z filamentami keratynowymi, ale nie są ich strukturalnymi komponentami. Ze względu na masę cząsteczkową oraz funkcję zostały one podzielone na cztery klasy: I – małocząsteczkowe IFAP (10 – 45 kDa) wiążące bocznie filamenty w zwarte agregaty makrofilamentów, m.in. filagryna, II – wielkocząsteczkowe (100 – 500 kDa) wiążące filamenty zarówno krzyżowo w luźne sieci, jak i z innymi elementami komórki, m.in. plektyna, III i IV – sprzęgające końce filamentów z błoną komórkową oraz z otoczką jądrową, m.in. desmoplakina [Foisner, 2001]. 
</document>