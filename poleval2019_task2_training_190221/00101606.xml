<?xml version="1.0" encoding="UTF-8"?>
<document id="00101606">
Nagle ze szczytów wzgórz odległych ostatnie znikły <phrase id="467416">słońca promienie</phrase>, a zarazem świetne barwy pięknego obłoku przygasać poczęły. Naprzód złocisty hełm pociemniał jakby rdzą pokryty, potem purpura szaty rozwiewnej zbladła i mętną oblała się żółtością, na koniec skrzydła srebrne w dół się opuściły i brudnopopielatej nabrały barwy. Mimo to jednak obłok jak rycerz odarty z purpury i zbroi kroczył jeszcze chwil kilka po sklepieniu z wolna, wspaniale. 

Lecz z nagła powiał wiatr silniejszy, zwiastun zapewne nadchodzącej nocy, a obłok pod niebem zachwiał się i rozrzedził. Nie rozprzągł się jednak zupełnie, tylko gdy się już znalazł na samym środku sklepienia, zamiast do rycerza — bohatera podobnym był do kaleki — żebraka, z którego brudne i podarte opadają szmaty. 

Odwróciłam spojrzenie od obłoku, który świetny, gdy na nim grały blaski słoneczne, tak brzydkim stał się, gdy go odstąpił połysk pożyczany, i potoczywszy okiem dalej po sklepieniu spotkałam w górze wielkiego czarnego ptaka, który kołysał się w powietrzu z poważną swobodą pomiędzy dwoma popielatymi chmurkami pod kawałkiem czystego błękitu. Po chwili rozpuszczone skrzydła ptaka uniosły go daleko od chmurek towarzyszek i z wolna, wspaniale szybował w powietrzu, to spuszczając się nieco, to znowu podnosząc, jakby mu tęskno było porzucać dla ziemi nieba sąsiedztwo. "Ten ptak — pomyślałam — to może orzeł, w krainie naszej zbłąkany, z dalekich stron przybyły, szlachetny król ptaków, co sam jeden w dziedzinie żyjących zuchwałym okiem w słońce patrzeć zdolen, którego gniazdo w górach niebotycznych usłane, a skrzydła rozpięte na rycerskich sztandarach i nad dumnymi monarchów czołami". 

Myśląc tak patrzyłam na wielkiego <phrase id="467418">czarnego ptaka</phrase> i lot jego wysoki ścigałam spojrzeniem. 

Po chwili czarny ptak począł się zniżać ku ziemi, lot jego stawał się coraz mniej majestatyczny, ociężalszy, pozbawiony wdzięku i powagi, aż na koniec ujrzałam go sąsiadującego na gałęzi pobliskiej topoli i poznałam w nim — kruka. Zamiast górskiego monarchy, na podniebnych wyhodowanego szczytach, przed wzrokiem moim zawisł podły ptak, wytuczony zwłokami umarłych zwierząt; zamiast hardego symbolu królów i rycerzy ujrzałam godło złodziei i żarłoków. 

I było mi coraz smutniej. 
</document>