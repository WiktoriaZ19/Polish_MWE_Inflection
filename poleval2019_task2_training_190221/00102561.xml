<?xml version="1.0" encoding="UTF-8"?>
<document id="00102561">
Ocena ratingowa Poznania potwierdzona 

W dniu 14 czerwca 2011 roku <phrase id="466409">agencja ratingowa Moody's Investors Service</phrase> potwierdziła <phrase id="466410">ocenę ratingową</phrase> Poznania na poziomie A3 z prognozą stabilną. Ocena A3 jest drugą najwyższą wśród polskich miast - po Warszawie. Oznacza ona, że miasto posiada bardzo wysoką zdolność do wywiązywania się z zaciągniętych zobowiązań finansowych. Prognoza stabilna informuje, że w najbliższym czasie <phrase id="466411">wiarygodność finansowa</phrase> Poznania nie powinna ulec zmianie. W komentarzu do oceny ratingowej agencja Moody's Investors Service pozytywnie oceniła dobre wyniki finansowe <phrase id="466413">budżetu Miasta</phrase>, utrzymywanie bezpiecznego poziomu zadłużenia oraz silną i zróżnicowaną gospodarkę. Moody's wysoko ocenił zaangażowanie w ograniczanie wzrostu wydatków bieżących, w celu uzyskania większej elastyczności przy finansowaniu inwestycji rozwojowych. Podkreślono zwiększającą się atrakcyjność miasta dzięki realizacji ambitnego planu rozwoju miasta i gospodarki oraz ważnych dla rozwoju Poznania <phrase id="466412">inwestycji infrastrukturalnych</phrase>. 

Rating to opinia niezależnej, wyspecjalizowanej instytucji, określająca wiarygodność kredytową ocenianego podmiotu. Wyraża ona ogólną zdolność podmiotu do wywiązywania się ze swoich zobowiązań finansowych lub dotyczy konkretnej emisji zobowiązania lub programu finansowego. Głównym zadaniem ratingu miasta jest poinformowanie obecnych i przyszłych inwestorów o wiarygodności i wypłacalności. Posiadanie oceny wiarygodności kredytowej umożliwia łatwiejszy i szerszy dostęp do rynków finansowych oraz pozwala na pozyskanie kapitału zewnętrznego na korzystniejszych warunkach. Posiada także walor promocyjny Miasta. 
</document>