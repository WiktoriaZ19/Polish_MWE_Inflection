<?xml version="1.0" encoding="UTF-8"?>
<document id="00103873">
Jak się narodziło <phrase id="357688">Drzewo Świata</phrase>, taką opowieść ludzie przekazują od pokoleń: 

Na początku, zanim czas nastał, zanim zapaliły się poranne zorze, w Ciemności i Pustce tylko <phrase id="357690">Myśl Przedwieczna</phrase> żyła, nie odmierzając upływu chwil, zatopiona w sobie. 

Myśl ta poczęła ziarenko, płomyczek w mrokach niebytu. Ziarenko urosło w szyszkę cisową, z szyszki wykluł się kiełek. Z kiełka urosła cieniutka witka. Z gałązki najpierw trzy, a później siedem odrośli się wypuściło i tak z tego kiełka, witki, gałązek trzech i siedmiu wreszcie urosło całe Drzewo. 

Śpiewają ludzie w pieśniach dalej, że Drzewko to najpierw zaczęło pocić się rosą ze zmęczenia, bo w Pustkę się wciskając, żłobiło pierwsze tunele Przestrzeni i bardzo się utrudziło. Z tej rosy zrodziły się pierwsze mgły, z mgieł owych powietrze, z powietrza zaś pierwsze chmurki i mżawka pierwsza. Wszystko tak małe i mikroskopijne jak owa szczepka latoroślna. 

Drzewko wypuściwszy z siebie rosę, nabrało zaraz w pory tego samego powietrza, które z jej wilgoci się wzięło. Odetchnęło z ulgą i znów zaczęło rzeźbić w Nicości koryta dla gałęzi i wykradać Ciemności kolejne miejsca korzeniami. W dół i w górę, w prawo i w lewo, w przód i w tył rosnąc, Drzewko stopniowo zamieniło się w młode Drzewo, aż po jakimś czasie, nie wiesz, czy długo to było, czy krótko, ogarnął sobą całą Przestrzeń Pradawny <phrase id="299809">Cis</phrase>. 

Święte są cisy naszych lasów – żyją od pokoleń w pokolenia, robak nie zmoże ich kory, kornik nie wygryzie w twardym cisowym drewnie korytarzy. Obrazem są pradawnego Drzewa Cisowego. Lecz najtwardszy cis, znużony tysiącem czy dwoma tysiącami lat, pochyla się ku ziemi i któregoś dnia opada w zielone runo. 

Nie tak jest z <phrase id="299811">Drzewem Cisowym</phrase>. Nie tak. Rośnie pośrodku świata jak kolumna górska pod sklepionym dachem nieba. Nieczuła na wichry, na mrozy, na mroki i burze. Wichry bowiem wyszły z jego tchnienia, mrozy z oddechu jego moc swą biorą, mroki to cień przez Drzewo rzucany, a burze to szelest <phrase id="299813">Cisa</phrase> gałęzi. 
</document>