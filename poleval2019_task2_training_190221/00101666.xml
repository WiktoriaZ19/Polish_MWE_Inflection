<?xml version="1.0" encoding="UTF-8"?>
<document id="00101666">
Nie mogę się zgodzić z uwagą, że te zapisy bardzo biurokratyzują strukturę. Staraliśmy się, aby zostało to w maksymalny sposób uproszczone, stąd wynikają takie terminy, chodzi o te 2 miesiące. Stało się tak właśnie po to, żeby w ciągu 2 miesięcy sołtys z wójtem i z urzędnikami doprecyzowali wszystko w ramach struktury gminy, tak żeby nie było w tej kwestii wątpliwości. Przecież to nie jest tak, że sołtysi wysyłają do wójta listy, a wójt odpowiada im także korespondencyjnie. Praktyka stosowana w gminach jest taka, że bezpośrednie kontakty są żywe i częste, w większości gmin sołtysi są zapraszani na sesje rad gmin i bardzo aktywnie zabiegają o sprawy swoich społeczności. Tak więc wydaje się, że taka regulacja jest biurokratyczna w jak najmniejszym stopniu, ale jednocześnie stosuje się do standardów zawartych w innych przepisach, które określają kwestię wykorzystania <phrase id="467072">środków publicznych</phrase>. 

Jeśli chodzi o sprawy rozliczeń, regulacji określonych w statutach, limitów oraz inne poruszane przez państwa kwestie, będzie to regulowane za pomocą odrębnych przepisów. Nie chcieliśmy, żeby ta ustawa zawierała jakieś specjalne regulacje związane z kontrolą, rozliczeniami właśnie dlatego, żeby nie nakładać na sołtysów jakichś dodatkowych obowiązków i zanadto nie biurokratyzować tej struktury. 

Chciałbym zwrócić uwagę na kwestię dotyczącą tego, na co można przeznaczyć te środki. Myślę, że zapisy, które zawarto w sprawozdaniu komisji, są zapisami właściwymi. Nie demonizowałbym kwestii strategii rozwoju gminy. W trakcie prac komisyjnych zwracałem uwagę na to, że te zapisy zostały wprowadzone, można tak powiedzieć, małymi literami, tak więc nie nakładają one obowiązku stworzenia nowych aktów prawnych, nie odnoszą się do ustawy o zasadach polityki rozwoju. Wskazują one wspólnotom sołeckim, sołtysom, że składając swoje wnioski, powinni podążać w tym określonym kierunku. Wydaje się, że kategoria zadań własnych gminy, dotycząca wszystkiego, co wiąże się z życiem mieszkańców, usługami publicznymi, jest dostatecznie pojemna, aby można było zmieścić tam kwestię wniosków. Wysuwano propozycje, żeby rozszerzyć kategorię związaną z poprawą życia mieszkańców i tam zawrzeć tę kwestię. W trakcie prac komisji wskazaliśmy, że wtedy mogłyby nasuwać się wątpliwości dotyczące tego, jak rozgraniczyć przedsięwzięcia <phrase id="467073">celu publicznego</phrase> od przedsięwzięć o charakterze prywatnym. 
</document>