<?xml version="1.0" encoding="UTF-8"?>
<document id="00103557">
Stroiciel śmieje się. Anna również. 

ANNA - No dobrze. Opuszczę panu do ośmiu. Ze względu na te mole. 

STROICIEL - To zwykle tak bywa. Najpierw wielkie pretensje, a potem trudno wyjść z twarzą. Jeśli pani się boi to… 

ANNA: (przerywa) Nie boję się. A przynajmniej nie pana recenzji. 

STROICIEL: Rozumiem. To może ja coś dla pani zagram? 

ANNA: Skoro pan musi... 

STROICIEL: Za darmo. 

Stroiciel siada do pianina. Rozlega się początek etiudy, grany w szybkim tempie. Po kilkunastu taktach: 

ANNA: Tam jest "fis". 

Stroiciel przerywa grę. 

STROICIEL: Słucham ?! 

ANNA: Nie słyszał pan co mówię ? Ten słuch absolutny radziłabym przebadać. 

STROICIEL: Klasyczny baran! 

ANNA: Fis. 

STROICIEL: Wiedziałem! 

ANNA: Franciszek, Irena, Stefan ! Fis !! 

STROICIEL: Bach, Albinioni, Ravel, Albinioni…, Noskowski. Baran !!! 

ANNA: Co za erudycja… 

Anna jedną ręką gra poprawnie błędną frazę Stroiciela. 

ANNA: Przepraszam, może się pan na chwilę przesiąść? 

Stroiciel wstaje. Anna siada przy pianinie i powtarza błędną frazę. 

ANNA: Zgadza się? 

Stroiciel milczy. 

ANNA: Mam powtórzyć? 

Stroiciel milczy. Anna gra jeszcze raz frazę. 

ANNA: Tak, czy nie? 

STROICIEL: (z bólem) Tak. 

ANNA: Cieszę się, że doszliśmy do porozumienia. 

STROICIEL: A dalej? 

ANNA: Nie zapłacił pan. 

STROICIEL: A darmową kawę dostanę? 

ANNA: A zdąży pan do toalety? 

STROICIEL: Zaryzykuję. 

ANNA: Parzenie kawy to nie jest moje ulubione zajęcie, ale.....zwykła, neska ? 

STROICIEL: Zwykła. 

ANNA: Zwykła w Polsce, czyli po turecku? 

STROICIEL: Tak się składa. 

ANNA: To wszystko jest dla mnie trochę za skomplikowane. Dopiero teraz to do mnie dociera. 

Anna idzie do kuchni. Stroiciel wraca do przerwanej pracy. 

IRENA: No to masz go na łopatkach ! 

Irena jest równie usatysfakcjonowana, jak wściekła. Anna nieudolnie wstawia czajnik na kuchenkę. Nie wie gdzie znaleźć filiżanki itp. 

IRENA: Daj, ja zrobię. 

ANNA: Dzięki. Dla mnie też po… turecku. 

IRENA: Uważaj. Jeszcze będzie kąsał. 

Irena parzy kawę. Dokraja ciasta. 

ANNA: Boże, w co ja się dałam wrobić? Przecież ja nie muszę się z nim żreć! 

IRENA: Miłosierdzie, czy lenistwo? 

Anna energicznie przechodzi z kuchni do pokoju. 

ANNA: Kawa się parzy. 

STROICIEL: (nie przerywając strojenia) To nie jest pani mieszkanie? I pianino. 

ANNA: Dlaczego pan tak sądzi? 

STROICIEL: To proste. 

ANNA: Chociaż coś. Ale słucham, dlaczego? 

STROICIEL: Jeżeli ktoś dostaje dziesięć tysięcy dolarów za koncert, nie może żyć... w czymś takim. No i klasa tego instrumentu… 

ANNA: Dalej… 

STROICIEL: Nie ma płyt, nagrań. 

ANNA: Nie wiedziałam, że to konieczne. 

STROICIEL: Absolutnie. Nie po to, żeby słuchać. Bez przesady. Seriale są o wiele ciekawsze. Nawet tylko fonia. No, ale warto mieć na półeczce. 

ANNA: Na pokaz? 

STROICIEL: Nie tylko. Chodzi głównie o poczucie obowiązku. 

ANNA: Wobec czego ? 

STROICIEL: Wobec połowy życia. (wylicza na palcach) Podstawowa muzyczna. Średnia muzyczna. Studia. 

ANNA: A co to ma do płyt i nagrań ? 

STROICIEL: Przymus powtarzania. Słyszała pani ? 

ANNA: Nie. 
</document>