<?xml version="1.0" encoding="UTF-8"?>
<document id="00103574">
Miałam nadzieję, że nasze dzieci będą tu chrzczone, pójdą do pierwszej komunii… Nie udało się. Może, gdybyśmy mieszkali w <phrase id="299282">Polsce</phrase>? Wiedziałabym do jakiego lekarza pójść. Wszystko było trudne do ogarnięcia. Niby tak blisko, niby tak podobny język, a jednak ludzie zupełnie inni. 

Kiedy zdecydowaliśmy się na ślub, byłam pewna, że dam sobie radę. Byliśmy tacy młodzi! 

Poznaliśmy się na zlocie młodzieży w <phrase id="299283">Dreźnie</phrase>. Od początku był dla mnie dobry, ciepły, serdeczny. Ciągle mnie szukał, dosiadał się na stołówce. Chodziliśmy na długie spacery, trzymając się za ręce. Rozmawialiśmy tylko po rosyjsku, on po olimpiadzie, ja ledwie dukałam. Na wieczorze pożegnalnym płakał. Łzy ciekły mu jak grochy. Wymieniliśmy się adresami, nie potrafił nawet wymówić poprawnie: <phrase id="299284">Szczecin</phrase>. 

Był taki wytrwały! Pisał do mnie co tydzień, ale ja nie wierzyłam, że coś z tego będzie, nie wierzyłam wcale. 

Żeby być razem musieliśmy wziąć ślub, nie mógł mnie zameldować u siebie, nie mogłam u niego mieszkać bez papierów. Mama była zła, że nie pójdę na studia. Obiecałam, że pójdę, jak nauczę się języka, ale potem… Nie było czasu.. 

Ślub wzięliśmy w <phrase id="299286">Pradze</phrase>. Nie chcieliśmy kościelnego, bałam się. Cywilny można zawsze anulować, tłumaczyłam mamie, kręciła głową – jak możesz brać ślub myśląc od razu o rozwodzie? Wyszliśmy z <phrase id="299685">Ratusza</phrase> na <phrase id="357095">Starym Rynku</phrase>, wpadliśmy w tłum turystów. Robiono nam zdjęcia pod zegarem, turyści też pstrykali, ciekawe w ilu albumach jestem w białej sukience? 

No i nie rozwiedliśmy się, pisałam listy do mamy, a potem mama zmarła. Zupełnie z dnia na dzień przestała być. Jeden jedyny raz pojechaliśmy wtedy do Szczecina. Niedługo potem pochowaliśmy naszego synka i już więcej nie udało mi się być w ciąży. 
</document>