<?xml version="1.0" encoding="UTF-8"?>
<document id="00101686">
I na koniec jedna sprawa, jako przykład. Trzeba uświadamiać społeczeństwu, że leczenie kosztuje. Wprowadzono u nas zasadę, to jest rzecz może niewielka, ale ważna, że przy każdym wypisie ze szpitala pacjent otrzymuje informację, ile fundusz zapłacił za jego pobyt, czyli dostaje potwierdzenie, że on w tym szpitalu był, że za leczenie nie zapłacił, ale to leczenie kosztuje. To jest pewien sposób trafiania do świadomości. Gorąco namawiam do skorzystania z tych pozytywnych doświadczeń. Jednocześnie, sądzę, że w imieniu całego klubu, deklaruję aktywną pracę posłów <phrase id="467218">Polskiego Stronnictwa Ludowego</phrase> nad wszystkimi przedłożonymi projektami ustaw. Dziękuję pięknie. (Oklaski) 

<phrase id="467219">Wicemarszałek Stefan Niesiołowski</phrase>: 

Dziękuję panu posłowi. 

Głos zabierze pan <phrase id="467220">poseł Jarosław Katulski</phrase>, <phrase id="467221">Platforma Obywatelska</phrase>. 

Poseł Jarosław Katulski: 

Panie Marszałku! Panie Ministrze! Panie i Panowie Posłowie! Szukam na sali pana ministra Piechy, ale go nie znajduję, a chciałbym na początku mojego wystąpienia odnieść się do jego wypowiedzi. Pozwolę sobie uczynić taką dygresję: jak słuchałem pana ministra Piechy i pana ministra Balickiego, to pomyślałem, że gdyby kiedyś wcześniej, sześć czy siedem lat temu, razem się zeszli, jeden z nich byłby ministrem, drugi zastępcą, to dzisiaj bylibyśmy pewnie w takim miejscu jak kraje skandynawskie, jeśli chodzi o opiekę zdrowotną. Nie stało się tak. Możemy żałować. 

(<phrase id="467222">Poseł Jakub Rutnicki</phrase>: Wszystko przed nami.) 

Sądzę, że nie przed nami. Mam nadzieję, że nie przed nami. 

Myślę, że nie ma takiej szansy. 

Chciałbym się jednak odnieść do zupełnie innego fragmentu wypowiedzi pana ministra Piechy. Nie wiem, jaki był cel obrażenia mojego kolegi klubowego pana posła Janusza Dzięcioła. Czy pan <phrase id="467223">poseł Janusz Dzięcioł</phrase> jest posłem w jakikolwiek sposób mniej uprawnionym do tego, żeby złożyć podpis pod jakąkolwiek ustawą, w tym również pod projektem ustawy, który dotyczy ochrony zdrowia, dlatego że jest strażnikiem miejskim z zawodu? (Oklaski) 

(Poseł Jakub Rutnicki: Bardzo nieładnie. Gdzie ta kultura?) 

Szanowni państwo, przez moment odniosłem takie wrażenie, że albo to było rozmyślne obrażanie mojego kolegi klubowego, albo rozmawiamy o problemach nie całej ochrony zdrowia, ale wyłącznie sfery z dziedziny ochrony zdrowia, powiedzmy, blisko związanej z psychologią. 
</document>