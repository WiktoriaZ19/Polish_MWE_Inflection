<?xml version="1.0" encoding="UTF-8"?>
<document id="00103607">
Przedmiotowe znaczenie przedsiębiorstwa, zwane także obiektywnym, traktuje przedsiębiorstwo jako kompleks majątkowy. Przywołując raz jeszcze zdania literatury przedwojennej, utożsamiające przedsiębiorstwo z ogółem przedmiotów majątkowych stanowiących podstawę działalności zarobkowej lub ogółem urządzeń służących trwałemu oddawaniu się pewnym czynnościom, przyjąć można, iż rozumowanie takie sprowadza przedsiębiorstwo do szeregu składników materialnych oraz/lub niematerialnych, a także szeregu określonych sytuacji faktycznych, zorganizowanych w pewną całość i poddanych szerszej koncepcji gospodarczej. 

Warto w tym momencie przeanalizować kwestię obecnie obowiązującej definicji <phrase id="467987">działalności gospodarczej</phrase>, tj. art. 2 ustawy z dnia 2 lipca 2004 r. o swobodzie działalności gospodarczej i w jej kontekście spróbować odpowiedzieć na dwa wyłaniające się z niej w analizowanym kontekście pytania: czy wykonywanie działalności gospodarczej w oparciu o ten przepis determinuje konieczność prowadzenia w toku tej działalności przedsiębiorstwa w znaczeniu przedmiotowym - oraz odwrotnie: czy prowadzenie przedsiębiorstwa w znaczeniu przedmiotowym kwalifikowane jest jako wykonywanie działalności gospodarczej w rozumieniu ustawy o swobodzie działalności gospodarczej. 

W pierwszej kolejności przywołać należy brzmienie art. 2 ust.1 ustawy o swobodzie działalności gospodarczej, który definiuje działalności gospodarczą jako zarobkową działalność wytwórczą, handlową, budowlaną, usługową oraz poszukiwanie, rozpoznawanie i wydobywanie kopalin ze złóż. a także działalność zawodową wykonywaną w sposób zorganizowany i ciągły. 

Jak już wspomniałem, identyczną rolę jak powyższa definicja, tzn. opisującą pewien rodzaj aktywności gospodarczej, spełniało do czasu uchwalenia tzw. <phrase id="467989">noweli lipcowej z roku 1990</phrase> (wprowadzającej po raz pierwszy do polskiego systemu prawnego okresu powojennego pojęcie przedsiębiorstwa w znaczeniu przedmiotowym) pojęcie przedsiębiorstwa zarobkowego z art. 2 ust.1. k.h. W sensie materialnym pojęcie działalności gospodarczej z ustawy o swobodzie działalności gospodarczej jest tożsame z przedsiębiorstwem zarobkowym wg przepisów k.h. 

Ustawodawca bowiem przedwojenny zrezygnował z szeregu szczegółowych dookreśleń rodzajów działalności uznawanej za gospodarczą, formułowanych przez doktrynę prawa na rzecz jednego stwierdzenia o przedsiębiorstwa zarobkowym. Pobieżna nawet analiza tych pojęć wskazuje na niezwykłą wręcz lapidarność ustawodawcy okresu międzywojnia w kwalifikacji określonej działalności jako gospodarczej. Obie natomiast definicje łączy treściowo tylko jeden łącznik, a mianowicie „zarobkowy” charakter prowadzonej działalności (oraz przedsiębiorstwa). 
</document>