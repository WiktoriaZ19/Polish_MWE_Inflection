<?xml version="1.0" encoding="UTF-8"?>
<document id="00103794">
Szukanie <phrase id="484073">kwantowej teorii grawitacji</phrase> odbywa się obecnie wielotorowo. Wymienimy tu kilka podejść jak <phrase id="484074">teoria superstrun</phrase> (teoria M), <phrase id="484075">pętlowa grawitacja</phrase>, <phrase id="484076">geometria niekomutatywna</phrase> itd. Na tym tle kwantowa teoria pola w zewnętrznym, klasycznym polu grawitacyjnym jest pewnym pośrednim etapem badań. Nie jest to teoria w pełni kwantowa, gdyż nie kwantujemy samego pola grawitacyjnego, a jedynie pola reprezentujące materię. W niniejszej pracy magisterskiej pola materii będzie reprezentować <phrase id="484077">pole skalarne</phrase>. Jest oczywiste, że kwantowa teoria pola w zakrzywionej czasoprzestrzeni jest pewnym granicznym przypadkiem prawdziwej kwantowej teorii grawitacji, gdy sama grawitacja nie jest dominującym czynnikiem. Przypuszczalnie kwantowa teoria grawitacji zostanie wcześniej czy później odkryta i wówczas będzie można jawnie sprawdzić to stwierdzenie. Historycznie rzecz biorąc, kwantowa teoria pola w zakrzywionej czasoprzestrzeni zaczęła się rozwijać od połowy lat 60. Jednym z pierwszych zagadnień rozważanych w ramach tej teorii była kreacja cząstek przez <phrase id="484079">pole grawitacyjne</phrase> w rozszerzającym się wszechświecie, co przedstawione jest np. w pracy Parkera. W połowie lat 70. zaczęto badać zjawiska związane z czarnymi dziurami jak np. promieniowanie Hawkinga. W ramach tej teorii pojawiło się wiele problemów: jak np. brak symetrii Poincare, brak jednoznacznie zdeﬁniowanego stanu próżni oraz w ogólnym przypadku, brak obszarów asymptotycznych umożliwiających wprowadzenie pojęcia cząstki. W połowie lat 80. udało się pokonać te trudności dla pól swobodnych formułując kwantową teorię pola w zakrzywionej czasoprzestrzeni poprzez podejście algebraiczne. Zwrócono również uwagę na lokalne obserwable związane z polami zamiast na pojęcie cząstki. Niestety te idee okazały się nieodpowiednie do sformułowania kwantowej teorii pola dla pól oddziałujących. Pewien postęp nastąpił w tej dziedzinie od połowy lat 90. głownie dzięki wprowadzeniu tzw. analizy mikrolokalnej. Zagadnienia te wykraczają poza ramy niniejszej pracy magisterskiej, gdyż zajmiemy się jedynie polami swobodnymi. Bardziej szczegółowo historię kwantowej teorii pola w zakrzywionej czasoprzestrzeni można znaleźć w pracy Walda. 
</document>