<?xml version="1.0" encoding="UTF-8"?>
<document id="00101574">
Gdyby mnie krytycy <phrase id="71902">Jahusów</phrase> choć trochę interesowali, miałbym zupełną słuszność na wielu z nich się użalać, którzy na tyle byli bezczelni, żeby naprzód utrzymywać, że podróże moje są czystą bajką w mózgu moim wyległą, a potem nawet tak dalece zuchwałość swą posunęli, iż ośmielili się powiedzieć, że równie nie ma <phrase id="71903">Houyhnhnmów</phrase> i <phrase id="71904">Jahusów</phrase>, jak i mieszkańców <phrase id="71913">Utopii</phrase>. 

Wyznaję jednak, że co się tyczy narodów <phrase id="71905">Lilliputów</phrase>, <phrase id="71906">Brobdingragu</phrase> (tak powinno być napisane, a nie <phrase id="71907">Brobdingnagu</phrase>, jak to błędnie czytają) i <phrase id="71914">Laputy</phrase>, żaden z naszych <phrase id="71908">Jahusów</phrase> nie był na tyle śmiały, by je choćby w najmniejszą podać wątpliwość, jako też i wypadki, które o tych narodach przytoczyłem, tu bowiem prawda tak jest jasna, że przekonanie gwałtem za sobą pociąga. 

Ale czyż powieść moja o <phrase id="71915">Houyhnhnmach</phrase> i <phrase id="71909">Jahusach</phrase> mniej jest prawdziwa? Czyliż i w tym kraju nie ujrzysz tysięcy tych ostatnich, którzy tylko szwargotaniem i tym, że nie chodzą nago, różnią się od swych zwierzęcych braci w kraju <phrase id="71910">Houyhnhnmów</phrase>? Pisałem dla ich poprawy, nie dla ich pochwał. Jednogłośne pochwały całego ich rodu mniej by znaczyły u mnie niż rżenie dwóch wyrodków <phrase id="71916">Houyhnhnmów</phrase> w mej stajni trzymanych, ponieważ mimo całego ich zwyrodnienia uczę się ciągle od nich jakiejś cnoty wolnej od domieszki zła. 

Czyż śmieją mniemać te nędzne stworzenia, że się poniżę i bronić będę mej prawdomówności? Lubo i ja Jahu jestem, wiadomo jednak, że przez naukę i przykład mego znakomitego pana i nauczyciela w przeciągu dwóch lat (jak wyznać muszę, nie bez trudności) do tego doprowadziłem, że się pozbyłem tych piekielnych nałogów, które szczególnie w <phrase id="71461">Europie</phrase> w mym rodzaju są tok zakorzenione, to jest kłamania, chełpienia się, oszukiwania i dwuznacznego przemawiania. 

Mógłbym jeszcze więcej czynić żalów z tego powodu, lecz i Ciebie, i mnie nie chcę dłużej męczyć. Przyznaję, że od ostatniego mego powrotu, przez obcowanie z małą liczbą jednostek Twojego gatunku, a szczególnie z tymi z mej familii, z którymi związków unikać nie mogę, reszta tych złych zarodów mojej jahusowej natury znowu we mnie odżyła. Gdyby nie to, pewno bym tak niedorzecznego planu, jak chęć zreformowania rodzaju <phrase id="71912">Jahusów</phrase> w tym królestwie, nigdy nie był uczynił, lecz teraz odstępuję już na zawsze od tego urojenia. 
</document>