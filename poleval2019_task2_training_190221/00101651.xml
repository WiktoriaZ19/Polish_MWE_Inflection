<?xml version="1.0" encoding="UTF-8"?>
<document id="00101651">
Panie Marszałku! Wysoka Izbo! Panie Ministrze! Uczono mnie kiedyś, dawno może, że warto każdą dyskusję rozpoczynać od terminologicznego uporządkowania pojęć, o których rozmawiamy. Mówię o tym też dlatego, że podczas dyskusji nad sprawozdaniem <phrase id="466935">Krajowej Rady Radiofonii i Telewizji</phrase> przekonałem się, że istnieje w tej materii pewien bałagan i pomieszanie, a dowodem na to jest chociażby fakt, iż Krajowa Rada Radiofonii i Telewizji w swoim sprawozdaniu domagała się doprecyzowania na przykład kategorii „rozrywka”. Chciałbym więc zaproponować – dlatego zwracam się do pana ministra – rozpoczęcie całej tej rozmowy od uporządkowania pojęć i rozpoczęcie tego od pojęcia „kultura”. Wiem, że pan minister jest z ośrodka wrocławskiego, ja jestem z poznańskiego, ale na studiach wbito mi do głowy definicję, iż kultura to zespół form świadomości społecznej obsługujący odpowiadające im typy praktyk społecznych. Może to skomplikowane, ale mówię o tym również z tego powodu, że ta definicja (Dzwonek) obejmuje choćby pojęcia: „rozrywka”, „sztuka” i „nauka”. 

Pytanie: Czy wejście do rad nadzorczych przedstawiciela <phrase id="466940">ministra kultury i dziedzictwa narodowego</phrase> – podkreślam: kultury i dziedzictwa narodowego – nie mogłoby być spowodowane tym, że ten przedstawiciel mógłby być, że tak powiem, strażnikiem misji mediów publicznych? Właśnie dlatego, że nazwa „kultura i dziedzictwo narodowe” zawiera elementy, które w całości wypełniają treść misji mediów publicznych. Oczywiście można byłoby te kryteria sformułować we współpracy z <phrase id="466942">Komisją Kultury i Środków Przekazu</phrase>. Pytanie do pani poseł sprawozdawcy i do pana ministra: Czy to jest możliwe i czy ten kierunek mógłby być kontynuowany? Dziękuję. 

<phrase id="466941">Wicemarszałek Stefan Niesiołowski</phrase>: 

Dziękuję panu posłowi. 

Lista posłów zapisanych do głosu została wyczerpana. 

Proszę o zabranie głosu sprawozdawcę komisji panią posłankę Iwonę Śledzińską-Katarasińską. 

Proszę bardzo, pani przewodnicząca. 

<phrase id="466944">Poseł Iwona Śledzińska-Katarasińska</phrase>: 

Panie Marszałku! Panie i Panowie Posłowie! Część pytań układa się w bloki tematyczne. 

Pierwszy blok to jest upominanie się o projekty twórców i jak gdyby docenianie roli twórców. Być może akurat pytający posłowie nie słyszeli mojego wystąpienia, więc powtórzę, bo nic więcej w tej kwestii nie mam do powiedzenia: To jest bardzo mała nowelizacja. Zdecydowaliśmy się na nią, oceniając sytuację w mediach publicznych jako wysoce krytyczną. Jesienią Sejm zacznie prace nad projektem, a właściwie nad dwoma projektami, zgłoszonymi przez dwa kluby, Prawa i Sprawiedliwości i Platformy Obywatelskiej. 
</document>