<?xml version="1.0" encoding="UTF-8"?>
<document id="00103942">
Uczestniczyłem niedawno w rozmowie o nadmiarze <phrase id="482813">technologii cyfrowych</phrase> i sposobie, w jaki go wykorzystujemy – i będziemy wykorzystywać. W jej trakcie podałem przykład oddolnej parady i święta mojej ulicy, które niedawno pomagałem organizować. Organizatorzy święta – dobrze wykształceni, raczej młodzi mieszkańcy <phrase id="471723">Warszawy</phrase> (a więc z „targetu” teoretycznie będącego w awangardzie użytkowników) – bez przekonania i nieco niechętnie wykorzystywali we wspólnym działaniu nowe technologie. Maile na listę dyskusyjną pozostawały nieprzeczytane, mieliśmy trochę kłopotów z redagowaniem strony, grupę na <phrase id="471724">Facebooku</phrase> zrobiliśmy w ostatniej chwili i średnio się przydała. Nie mówiąc już o tym, że nie mieliśmy wspólnego iCal-owego kalendarza, nie ustalaliśmy terminów spotkań przez <phrase id="471726">Doodle</phrase> i nie mamy, już po święcie, własnego <phrase id="482816">serwisu społecznego</phrase> na <phrase id="471725">Ning</phrase> – ani nawet listy adresów mailowych do zainteresowanych osób, do wykorzystania w przyszłym roku. 

I ten fakt dał mi do myślenia – bo to ja byłem osobą, która próbowała przepychać niektóre nowinki technologiczne. I choć jestem przekonany, że zwiększyłyby one naszą efektywność, to po ostatniej rozmowie zdałem sobie sprawę, że to nieefektywność jest być może bardziej wskazana. 

Technologie, w miarę jak się popularyzują, przelewają się przez społeczeństwo – zaczynając od awangardy early userów, a potem kolejno penetrując dalsze, coraz bardziej oporne grupy. W miarę tego procesu zmienia się sposób korzystania – nikt nie robi tego tak dobrze, tak ambitnie jak awangarda. Pytanie więc, jaki poziom wykorzystania różnych nowinek cyfrowych jest porządany – czy z czasem wszyscy mają robić to równie dobrze, jak pierwsi użytkownicy? I czy wszyscy mają korzystać z tych technologii równie intensywnie? 

Myślenie o <phrase id="482815">edukacji cyfrowej</phrase> zmierza w tym kierunku – zakładając, że użytkownikom potrzebny jest wysoki poziom kompetencji, pozwalający rozsądnie i skutecznie korzystać z najróżniejszych narzędzi cyfrowych. A praktyka, którą mi zilustrowała przygoda ze świętem jest taka, że przeciętny użytkownik jest obiektywnie rzecz biorąc dość ułomny, a z technologii dających nam barokowe wręcz możliwości działania potrafi uszczknąć sobie tylko niewielką porcję funkcji. 
</document>