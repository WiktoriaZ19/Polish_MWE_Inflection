<?xml version="1.0" encoding="UTF-8"?>
<document id="00103870">
W wersetach „czuję każdą sekundę szczęścia, jak nadchodzi,/ dopełnia się, rozkwita” zostały nagromadzone trzy metafory obrazujące pojawianie się uczucia szczęścia: szczęście to istota żywa (nadchodzi), szczęście to płyn w pojemniku (dopełnia się), szczęście to roślina (rozkwita). Swego rodzaju przetworzeniem metafory ciało to pojemnik na uczucia jest moment: „Opuszczam ciało./ Nie wiem, czy jestem jeszcze człowiekiem” i dalej „Nie wiem, czy mam jeszcze skórę,/ ode mnie do mojej skóry/ już za daleko, aby wiedzieć”. Scenariusz, w którym w wyniku nagromadzenia uczucie-płyn wylewa się lub rozsadza pojemnik, zostaje zmodyfikowany w ten sposób, że w sytuacji, kiedy szczęścia jest za dużo, osoba opuszcza swoje ciało, które nie jest w stanie pomieścić jej wraz z uczuciami. Jest to jednocześnie charakterystyczne dla poezji Świrszczyńskiej ambiwalentne potraktowanie ciała. Najpierw poetka opisuje doznania psychiczne w kategoriach ciała (szczęśliwe włosy i skóra), a następnie, w wyniku nagromadzenia uczuć, jej „ja” opuszcza zbyt ciasne dla niego granice wyznaczane przez skórę. 

Szczęście w tym utworze jest czymś, co nie tylko wypełnia ciało, ale ogrania je od zewnątrz: „Oddycham szczęściem zamiast powietrza”. Bardzo istotnym elementem budującym ten wiersz jest odczuwanie czasu „jakby istnienie było tylko czasem”, zanurzenie w czasie, który nie mija, ale trwa („Czuję trwający czas”). Jest on konceptualizowany jako nieruchoma substancja. Na końcu wiersza podmiot wręcz się w niego zapada. Odczuwanie czasu jako czegoś nieruchomego możemy wiązać z myśleniem o szczęściu jako stanem, w którym przeżywa się daną chwilę i nie myśli o tym, co przeszłe ani przyszłe, czyli czymś w rodzaju zatrzymania czasu. To zatrzymanie czasu zbiega w zakończeniu wiersza z dwoma innymi obrazami: 

Perspektywą rychłej śmierci (nadmiar szczęścia prowadzi do śmierci – por. <phrase id="484466">Nowakowska-Kempna</phrase> 2000) – wyżej wspomniane opuszczenie ciała może mieć swoją kontynuację w śmierci, o czym świadczą słowa „Zaraz odejdę”, które mogą być rozumiana jako realizacja metafory śmierć to odejście (Lakoff, Turner 1989: death is departure). 
</document>