<?xml version="1.0" encoding="UTF-8"?>
<document id="00103539">
ADAM 

Nie. Twój szef ma już swoje lata. Mógłby tego nie wytrzymać. Chodzi o nowe płyty. Pasują idealnie do waszego programu. 

KAROL 

Rap ani techno u nas nie chodzi. <phrase id="474427">Disco polo</phrase> też. 

ADAM 

To wszystko się teraz beznadziejnie sprzedaje. Mam coś zupełnie innego. Extra! Odwaliłem za was kawałek roboty. Pamiętasz, że kiedyś robiłem kasety uzupełniające do nauki muzyki w podstawówkach. Ale przedmiot muzyka zniknął, a pojawiła się religia. Staram się być na bieżąco. Przygotowałem pomoce naukowe. Wszystko według programu. Konsultowane z katechetami. Wystarczy włączyć i zajęcia od razu robią się ciekawsze. 

KAROL 

(z irytacją) Ktoś cię o to prosił? 

ADAM 

Nie. Zaryzykowałem. 

KAROL 

No to powodzenia. 

ADAM 

Nie pomożesz mi? 

KAROL 

(oburzony) Może jeszcze mam się wstawić u biskupa, żeby namaścił twoje płyty? 

ADAM 

O to nie śmiałbym cię prosić, chociaż byłoby super. 

KAROL 

Nie mieszamy się w sprawy kościoła. 

ADAM 

No, ale we własnym imieniu mógłbyś to parę razy puścić w dobrym czasie. 

KAROL 

Nie jesteśmy radiem komercyjnym. A poza tym wiesz co by było, gdybym promował własnego brata!? Są pewne zasady! 

Długa chwila ciszy. Słychać przysuwanie butelki. 

ADAM 

A ja żadnej nie przestrzegam. Może po jednym? 

KAROL 

Będziesz pił? 

ADAM 

Nie wiem. Pić? Nie pić? Pić? Nie pić? 

KAROL 

Skoro nie wiesz, to może ta butelka nie musi tu stać? 

ADAM 

Nie. Nie musi. Ale może. Wanda, czego się napijesz? Soku, wody? 

WANDA 

Poproszę wodę. 

ADAM 

Bardzo zdrowa. Zaraz przyniosę. 

Słychać Adama idącego do kuchni. Po chwili dobiega stamtąd śmiech Oli, opędzającej się od zalotów Adama. Słychać odsuwanie krzesła. Karol (zabiera butelkę) i idzie (kulejąc) w inne miejsce pokoju, a potem wraca i siada przy stole. 

WANDA 

Co ty robisz z tą butelką? 

KAROL 

Chowam. 

WANDA 

Wścieknie się. 

KAROL 

Trudno. 

WANDA 

Jak chcesz. Ja wolę przy tym nie być. 

Wchodzi Adam. 

ADAM 

Wanduniu, ja ci tu wodę niosę, a ty gdzieś idziesz? 

WANDA 

Pomogę Oli. 

Adam stawia na stole butelkę wody. 

ADAM 

Karol, wody? Niegazowana. (po chwili) Gdzie moja weselna pamiątka? 

KAROL 

Nie ma. 

ADAM 

To straszne! W tym pokoju miała miejsce perfidna kradzież. Ola i Wanda są poza wszelkim podejrzeniem. Mój brat też. On nie grzeszy. Chociaż z drugiej strony.... To ty byłeś organizatorem akcji pikietowania sklepów monopolowych. 

KAROL 

I co z tego? 

ADAM 

Masz motyw. Pamiętam jakby to było dziś. Stałeś z piękną tablicą "Alkohol zabija". Co najmniej 5 kilo dykty na solidnym drągu. Rzeczywiście można zabić. Bałem się wejść do delikatesów, chociaż szedłem tylko po tonik. 

KAROL 

Nie było napisane „Alkohol zabija”, ale „Alkohol niszczy”. 

ADAM 

No to mnie uspokoiłeś. Kamień z serca. Tym bardziej musimy odnaleźć złodzieja butelki. Bo jeżeli to nie ty, to wychodzi na to, że ja sam. Odwracam się, butelka znika. Czarna magia! To chyba powinno działać w obie strony, co? Jak się odwrócę, flaszka będzie na miejscu. 

Chwila ciszy (Adam czeka odwrócony). 

KAROL 

Wierzysz w czarną magię? 
</document>