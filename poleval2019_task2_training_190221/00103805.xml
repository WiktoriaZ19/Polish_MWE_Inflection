<?xml version="1.0" encoding="UTF-8"?>
<document id="00103805">
Oczywiście, bezpośredniego źródła wyrażenia „<phrase id="484162">dziewicą porodzonego</phrase>” [Kśw 457, 468] nie znamy, możemy jedynie przypuszczać, że popularna fraza „natus||genitus||incarnatus (de||ex) virgine” stanowiła jego pierwowzór. Jeśli tak było, imiesłów „porodzony” odpowiada łacińskiemu part. perf. pass. ew. perfectum, miał zatem znaczenie dokonane. Wersy 457-461 wprowadzają trójpodział (divisio) zwiazany z działalnością magów (królów), wyrażony przez trzy deverbativa: „pytanie”, „poznanie”, „odarowanie”. Towarzyszą tym nazwom czynności rzeczowniki oznaczające władcę: „krolewic” (dziewicą porodzony), „księżyc” (pokojny), „krol” (mocny). Dwom dewerbatywom przydano cytaty biblijne: [2] „poznanie” – „vidimus stellam eius in oriente” (Wulg Mt 2, 2), [3] „odarowanie” – „ubi et venimus cum muneribus adorare Dominum” (por. ten sam werset z Ewangelii Mateusza). Pierwszy rzeczownik odczasownikowy wiąże się z thema kazania: [1] pytanie – „Ubi est, qui natus est rex Iudaeorum?” (ibidem), dlatego też pozornie jest pozbawiony łacińskiej sentencji. 

Rzeczownik „pytanie” wiążemy z thema kazania. W ewangelii dzieciństwa Mateusza magowie przybywają do Jeruzalem i zadają pytanie, gdzie nowy król się narodził. Czynność zadawania pytania jest wielokrotna, ponieważ królowie rozpytują się u tych i u owych, co wyraża <phrase id="484166">participium praesentis activi</phrase> „dicentes”: „Cum ergo natus esset Iesus…, ecce magi … venerunt … dicentes: «Ubi est, qui natus est rex Iudaeorum?»” (Mt 2, 1-2), kopiujące greckie: „ιεγοληες” [dosł. ‘mówiący’ - part. praes. act. Nom. pl. m.]. Z pewnością tak wyraźny na tle gramatyki (praesens) i kontekstu (rozpytywanie się w Jerozolimie) charakter imiesłowu „dicentes” nie mógł ujść uwagi autora „<phrase id="484169">Kazania na święto Trzech Króli</phrase>”. Rzeczownik „pytanie” ma zatem iteratywny i niedokonany charakter. „Królewic” to ‘syn króla’ (-itjь patronimiczne). Wyraz ten podkreśla wydźwięk naszego wersetu, gdyż - choć Jezus jest prawdziwym królem – to jednak nowo narodzonym (qui natus est rex). 
</document>