<?xml version="1.0" encoding="UTF-8"?>
<document id="00103855">
Jednym z podstawowych problemów w UZL jest wyznaczanie granic pomiędzy znaczeniami. Związany z tym jest bezpośrednio problem liczby znaczeń dla słowa. Zagadnienie to jest zarówno istotne dla UZL jak i samej konstrukcji zbiorów znaczeń. Już we wczesnych pracach Kilgarriff (1992) zadaje pytanie, ile dane słowo ma znaczeń. Przeglądając słownik można zauważyć, że słowa są pogrupowane wg pewnego kryterium. Na przykład dla słowa zamek w <phrase id="484330">Słowniku Języka Polskiego PWN</phrase> można znaleźć: 

zamek błyskawiczny zob. suwak w zn. 1. 

zamek I 

1. «urządzenie do zamykania drzwi, szuflad, walizek itp.» 

2. «urządzenie do łączenia lub zabezpieczania w ustalonym położeniu elementów maszyny» 

3. «mechanizm broni palnej do zamykania na czas wystrzału i otwierania po strzale tylnej części lufy» 

zamek II «okazała budowla mieszkalno-obronna, dawniej: rezydencja królewska, książęca lub magnacka» 

Zamek w zależności od kontekstu może wyrażać kilka różnych znaczeń. Analizując ten przykład w kontekście ujednoznaczniania znaczeń leksykalnych słów należy się zastanowić dlaczego ten słownik wyróżnia trzy główne znaczenia zamku: suwak, urządzenia i budowli, następnie dzieli znaczenie odnoszące się do urządzenia na koleje trzy. Dlaczego posiłkując się innym słownikiem można znaleźć inne znaczenia leksykalne dla danego słowa? Ile znaczeń leksykalnych ma dane słowo? 

Na pierwsze pytanie jest łatwiej odpowiedzieć. Główny podział jest dokonany na poziomie homonimii. Rozróżnienie na poziomie homonimii jest gruboziarniste, w przeciwieństwie do poziomu polisemii, gdzie różne wpisy w słowniku wyrażają odmienne znaczenia, jednak są one bliższe sobie niż znaczenia homonimiczne, mogą się częściowo pokrywać. Często można wskazać pochodzenie danej grupy znaczeń. Rozstrzyganie niejednoznaczności na poziomie homonimii jest o wiele łatwiejsze (Agirre i Edmonds, 2006). 
</document>