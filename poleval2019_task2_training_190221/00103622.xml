<?xml version="1.0" encoding="UTF-8"?>
<document id="00103622">
Para <phrase id="484004">układów dwupoziomowych</phrase>, qubitów, jest najmniejszym układem, za pomocą którego możemy przedstawić <phrase id="484003">stan splątany</phrase>. Jest on realizowany przez czterowymiarową macierz zespoloną i badanie takiego systemu jest względnie proste. W takiej przestrzeni wiemy jednoznacznie, który stan jest splątany i posiadamy analityczną miarę splątania - zgodność. Ewolucja układu jest zadawana przez równania, które, przynajmniej teoretycznie, da się rozwiązać analitycznie. Układy o wyższej liczbie poziomów nie stanowiły dotychczas większego zainteresowania w kontekście zachowania się splątania w czasie. Jednak przejście już do układu dwóch qutritów, czyli atomów trójpoziomowych, jest interesującym krokiem w badaniu stanów splątanych, bowiem pojawiają się tutaj znaczące różnice. W tym przypadku nie jesteśmy już w stanie jednoznacznie określić czy dowolny stan jest splątany. Obecne istniejące kryteria separowalności są za słabe. Pojawiają się także stany o splątaniu związanym, które nie występują w układach o niższej liczbie wymiarów. Przestrzeń takiego układu jest dziewięciowymiarowa i metody analityczne okazują się często niewystarczające; musimy podpierać się analizą numeryczną. Głównym tematem niniejszej rozprawy jest ewolucja splątania w układach otwartych dwóch qutritów pod wpływem zjawisk dyssypatywnych i interferencji kwantowej tworzonej wskutek oddziaływania z polem próżni. W literaturze spotyka się przeważnie modele ewolucji układu N atomów dwupoziomowych (lub alternatywnie <phrase id="484007">atomu Npoziomowego</phrase>). W tych przypadkach dynamika układu zmienia się poprzez emisję spontaniczną - przejścia z poziomu wzbudzonego do podstawowego - oraz wskutek sprzężenia pomiędzy tymi przejściami. Dopiero Agarwal i Patnaik zainteresowali się układem dwóch blisko położonych atomów trójpoziomowych i wyprowadzili dla niego równanie dynamiki. Okazało się, że gdy atomy są położone blisko siebie, pojawiają się nowe, dotychczas nieznane człony, które odpowiadają za wzajemne sprzężenie różnych poziomów wzbudzonych obu atomów. Jest to kolejny argument, który motywuje do badań nad układami dwóch qutritów. W tej rozprawie skupimy się na analizie dynamiki wspomnianego układu, w zależności od jego konﬁguracji. Omówimy na początek przypadek nieoddziałujących atomów (znacznie oddalonych), a następnie rozważymy wpływ sprzężeń występujących w układzie na ewolucję splątania. 
</document>