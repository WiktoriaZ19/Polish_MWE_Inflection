<?xml version="1.0" encoding="UTF-8"?>
<document id="00103803">
Interesują nas głównie neutrina o energii około 1 GeV, bo wokół nich koncentruje się uwaga powstających i istniejących eksperymentów, takich jak T2K, MiniBooNE i SciBooNE (zob. porównanie ich wiązek na rysunku 1.7 w dokumencie). Gdy w tym zakresie energii wyprowadza się wyrażenie na przekrój czynny przy minimalnej ilości założeń, to otrzymany wynik jest iloczynem przekroju na pojedynczym nukleonie i tak zwanej funkcji spektralnej, bo stopniami swobody są nukleony. <phrase id="484148">Funkcja spektralna</phrase> zawiera wszystkie informacje o budowie jądra: określa prawdopodobieństwo znalezienia w nim nukleonu o danym pędzie i energii. Gdyby nie występowały żadne oddziaływania między nukleonami, to funkcja spektralna sprowadzałaby się do modelu <phrase id="484149">gazu Fermiego</phrase>. Precyzyjne doświadczenia z rozpraszaniem elektronów wskazywały, że takie podejście jest zbyt uproszczone. Przeprowadzony niedawno eksperyment zmierzył funkcję spektralną węgla i bezpośrednio udowodnił, że oddziaływania między nukleonami mają istotny wpływ na rozkład ich pędów i energii, dlatego ważne są dokładne obliczenia funkcji spektralnych. Wybijany nukleon porusza się w materii jądrowej i może się ulegać rozpraszaniu na pozostałych składnikach jądra, co zmienia nie tylko jego pęd, ale także bilans energii. Te tzw. oddziaływania końcowe zaciemniają obraz pierwotnego wierzchołka oddziaływania i utrudniają pomiar funkcji spektralnej. Zmianom podlega zwłaszcza przekrój otrzymany w kinematyce poprzecznej. Dla elektronów obserwuje się redystrybucję przekroju czynnego i jego przesunięcie ku niższym przekazom energii. Spośród kilku podejść do uwzględniania oddziaływań końcowych, jak na przykład <phrase id="484150">metoda Wentzela-Kramersa-Brillouina</phrase>, podejście relatywistycznego pola średniego, <phrase id="484151">korelacyjne przybliżenie Glaubera</phrase>, czy <phrase id="484152">potencjał optyczny</phrase>, wybraliśmy tę ostatnią metodę. W przypadku neutrin waga tego efektu jest mniejsza, a istotny wpływ wywiera tylko blokowanie Pauliego, bo interesują nas całkowite i jednokrotnie różniczkowe przekroje czynne. Dlatego przy rozpraszaniu neutrin pominiemy oddziaływania końcowe. Można je wprowadzić w sposób analogiczny jak dla elektronów. 
</document>