<?xml version="1.0" encoding="UTF-8"?>
<document id="00102202">
— Jak ci to pan zobaczył, jak ci nie zacznie płakać, to powiadam Judce, że ryczał, jak ten wół, i całował siostrę... Zbiegli się Hoffowie, ich czeladnik i terminatorzy, a on ich dalej kląć, dalej skarżyć, że mu siostrę zabili. Oni znowu na niego i zaczęli wmawiać, że on ją sam zabił, a na nich składa. Skończyło się na tem, że sąd zeszedł, nieboszczkę pochował, a nasz pan z chłopakiem poszedł znowu w świat. 

— No, a jak on później panią Maciejowę zdybał? — spytał Judka. 

— Szukał mnie, to i zdybał; niech mu tam <phrase id="467692">Pan Bóg</phrase> krzywdy ludzkie odpuści. Spotkaliśmy się coś w sześć lat potem. Zaraz ci mnie poznał, a że już mieszkał tutaj, więc mnie wziął do siebie i jeszcze mi te słowa powiedział: „Dałaś ty oborę memu chłopcu na jedną noc, a ja tobie dam mieszkanie na całe życie. Dałaś ty mu łyżkę mleka, a ja tobie dam chleba do śmierci." 

— No, i od tej pory jestem u niego; byłoby mi nawet dobrze — dodała jeszcze ciszej — żeby tylko nie te łzy ludzkie... 

— Będzie bieda z Hoffem — wtrącił Judka i spytał po chwili: — A pana młodego widzieliście? 

— Juści widziałam, ale już dawno, bo ciągle zagranicą siedzi. 

— Już wrócił, będzie z tydzień. 

— Wrócił? 

— I pan dla niego na placu Hoffa będzie pałac stawiał. 

— Ba! — odpowiedziała kobieta — chłopak wart pałacu, bo i poczciwy, i rozumny, i przystojny. Żeby mu choć na dobre wyszedł! 

— Stary go bardzo kocha; on dla niego wszystkie pieniądze zbiera, choć nie mówi, jakim sposobem. 

— Co tam pieniądze! onby się dał za niego na kawałki porąbać. 

Nie dokończyła, w tej chwili bowiem uchyliły się drzwi drugiego pokoju, i wyszedł z nich Hoff. Włosy jego były w nieładzie, wzrok osłupiały i nieprzytomny. 

Szybko minął pokój, gniotąc czapkę w ręku. Obecni patrzyli na niego z przerażeniem, jak na widmo, potem przysłuchiwali się odgłosowi jego kroków na schodach, i wreszcie, popchnięci jednem uczuciem, pobiegli do okna, aby jeszcze raz za odchodzącym spojrzeć. 

— Idzie bez czapki! — szepnęła Maciejowa. 

— Czy jest tam Judka? — odezwał się suchy głos z drugiego pokoju. 
</document>