<?xml version="1.0" encoding="UTF-8"?>
<document id="00103616">
Wydaje się, że Anotatornia bardzo dobrze spełniła swoje zadanie. Anotacja NKJP odbyła się bez większych problemów natury technicznej, co warte jest podkreślenia ze względu na implementację w jednym systemie wyszukanych mechanizmów zarządzania tekstami, anotatorami i konﬂiktami w znakowaniu. Z perspektywy czasu dostrzegamy też to, czego zabrakło w samym systemie. Po pierwsze, zabrakło wyszukiwarki już zaanotowanych tekstów, zwłaszcza z uwagi na superanotatorów, którzy powinni dbać o spójność anotacji; opcja taka dla samych anotatorów mogłaby być zachętą do kopiowania rozwiązań, które wcale nie są poprawne. Na przykład pół mogło być na początku często anotowane błędnie, niezgodnie z instrukcją znakowania, jako num (Morfeusz w ogóle nie proponował dla tego segmentu interpretacji subst). Anotatorzy, zwłaszcza na początkowym etapie pracy, najczęściej popełniali błędy właśnie tam, gdzie system nie wyświetlał wśród propozycji tej poprawnej i trzeba było samodzielnie wprowadzić nowy tag. Gdyby anotator sprawdzał dotychczasową anotację, ze względu na wątpliwości w jednym ze swoich akapitów, mógłby się upewnić, że anotuje dobrze, choć faktycznie robiłby źle. Po drugie, przydatna wydaje się opcja, która pozwalałaby blokować możliwość pobrania nadmiarowej liczby transz (w stosunku do rozpoczętych, ale niezakończonych). Czasem, gdy ktoś pobierał zbyt dużo transz na zapas (nie były one bowiem wszystkie dostępne od razu, lecz przekazywano je do anotacji sukcesywnie, tak że zdarzały się czasem parodniowe przestoje w pracy), jedyną opcją było ich odbieranie i zwrócenie do puli wolnych transz; takie działanie wzbudzało jednak kontrowersje. Z powyższym wiąże się też techniczne rozwiązanie wymuszające komentowanie rozbieżności po traﬁeniu akapitu do osądu. Bez wątpienia wymóg skomentowania własnej decyzji zmuszał do reﬂeksji, powołania się na instrukcję (wymuszał jej znajomość). Być może warto było wprowadzić limit, np. pięć nieskomentowanych transz, oznaczający, że nie można pobrać nowej transzy, jeśli ma się pięć w konﬂikcie, oczekujących na komentarz. Wreszcie szczegółem technicznym, acz lingwistycznie już poważniejszą kwestią, było znakowanie segmentów typu %, $. W obecnej wersji Anotatornia nie pozwalała na zmianę anotacji segmentów interpunkcyjnych, a do takich Morfeusz zaliczał powyższe symbole. 
</document>