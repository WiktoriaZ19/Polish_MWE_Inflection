<?xml version="1.0" encoding="UTF-8"?>
<document id="00101649">
Czym zatem różni się procedowany dziś <phrase id="466916">projekt ustawy</phrase> od wcześniejszych projektów? Oprócz wskazania w przepisach kolejnego dnia wolnego przypadającego na 6 stycznia, likwiduje on obowiązek zapewnienia pracownikowi dodatkowego dnia wolnego w przypadku, kiedy ustawowe wolne od pracy święto przypada w sobotę. 

Podczas tegorocznego <phrase id="466917">majowego weekendu</phrase> 1 maja przypadał w sobotę, dlatego w większości firm, a przede wszystkim <phrase id="466918">instytucji publicznych</phrase> wydłużono wolne o przypadający na 4 maja wtorek. Z podobną sytuacją będziemy mieli do czynienia w pierwszy dzień <phrase id="466919">świąt Bożego Narodzenia</phrase>. Należałoby się zastanowić, w jakim celu wymieniono w ustawie święta wolne od pracy. Czy po to, żeby przedłużać weekendy? Zdaniem <phrase id="466920">Klubu Parlamentarnego Platforma Obywatelska</phrase>, omawiany dziś projekt jest dobrą okazją, aby tę sprawę przedyskutować. 

Chcę również zwrócić uwagę <phrase id="466923">Wysokiej Izby</phrase> na inną sprawę. Do druku sejmowego, nad którym pracujemy, dołączono opinię <phrase id="466921">Ogólnopolskiego Porozumienia Związków Zawodowych</phrase> oraz <phrase id="466922">Konfederacji Pracodawców Prywatnych Lewiatan</phrase>. W obu dokumentach czytamy o zastrzeżeniach co do proponowanych zmian w przepisach. Okazuje się jednak, że oceny proponowanych rozwiązań są skrajnie różne. Z jednej strony, jest mowa o ograniczeniu praw pracowniczych poprzez zmniejszenie liczby dni wolnych od pracy, a z drugiej strony – o zwiększeniu czasu wolnego, co może skutkować problemami wielu przedsiębiorstw. Te rozbieżności pokazują, że potrzebna jest rzeczowa dyskusja związana nie tylko ze <phrase id="466924">Świętem Trzech Króli</phrase>. 

Na koniec chcę jeszcze raz podkreślić to, o czym mówiłam na początku. To nie jest pierwszy projekt dotyczący Święta Trzech Króli. Powstawały w tej sprawie zarówno inicjatywy społeczne, jak i parlamentarne. To kolejny argument na potwierdzenie, że trzeba ten problem wreszcie rozstrzygnąć do końca, tak aby rozwiać wszelkie wątpliwości. W przeciwnym razie za kilka miesięcy znów będziemy zastanawiali się nad tą samą kwestią. 

Podsumowując, Klub Parlamentarny Platformy Obywatelskiej popiera propozycje zawarte w druku nr 2992 i wnosi o przesłanie omawianego dziś projektu do dalszych prac w komisjach w celu wypracowania najlepszego rozwiązania, które będzie akceptowane przez większość parlamentarną i znajdzie zrozumienie w organizacjach społecznych. Dziękuję. 
</document>