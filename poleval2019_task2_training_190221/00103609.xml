<?xml version="1.0" encoding="UTF-8"?>
<document id="00103609">
Raz jeszcze podkreślić należy, iż porównanie przedsiębiorstwa do <phrase id="467996">przedmiotu prawa autorskiego</phrase> lub praw pokrewnych ma znaczenie czysto opisowe. Nie ma bowiem jurydycznej potrzeby konstruowania odrębnego prawa do przedsiębiorstwa, a tym bardziej przyznawania mu bezwzględnego charakteru. 

Ustalenie jego charakteru nabiera doniosłego znaczenia dopiero w przypadku jego zbycia i związanych z nim konsekwencji. Dlatego też uznać należy obecną regulację art. 55 k.c. za zbędną. Regulacja ta prowadzi natomiast do wątpliwych dociekań o intencje ustawodawcy próbującego wykreować ten specyficzny kompleks majątkowy w oderwaniu od jego zasadniczej funkcji, tj. wykorzystywania w <phrase id="467999">działalności gospodarczej</phrase>, a zwłaszcza czynienia go przedmiotem obrotu prawnego, dociekań prowadzących nierzadko do wykładni contra legem. Brak jest następnie podstaw do poszukiwania dodatkowej ochrony wokół tegoż kompleksu (skoro istniejące już instrumenty prawne w zupełności takie zadanie wypełniają) i z tego tytułu do formułowania odrębnego od jego składników prawa podmiotowego. Przedsiębiorstwo składa się bowiem z szeregu praw podmiotowych, nie tworząc tym samym odrębnego. Po pierwsze, poszczególne reżimy ochrony jego składników wystarczają w zupełności do utrzymania ciągłości organizacji i funkcji przedsiębiorstwa. Po drugie, powództwo posesoryjne, którego przedmiotem miałoby być przedsiębiorstwo, jest niedopuszczalne, gdyż wydanie dobra niematerialnego jest niewykonalne w praktyce. Co więcej, przedmiotem posiadania mogą być wyłącznie rzeczy lub prawa majątkowego, z którymi łączy się bezpośrednio władztwo nad rzeczą. Przywrócić posiadanie można jedynie w przypadku lokalu, w którym siedzibę ma przedsiębiorstwo. Po trzecie, ochronę działalności przedsiębiorcy, także w aspekcie potencjalnej „kradzieży” jego klienteli, a generalnie szeroko pojętego obrotu, zapewniają szczegółowe unormowania ustawy o zwalczaniu nieuczciwej konkurencji. 

Postulować, zatem należy powrót do oryginalnego pomysłu twórców <phrase id="467997">Kodeksu handlowego z 1934 r</phrase>., który w dziale czwartym księgi pierwszej (art. 39-53 k.h.), regulował problematykę zbycia przedsiębiorstwa, ograniczając się w tym miejscu jedynie do przykładowego wskazania jego składników dla potrzeb czynności prawnej zbycia. Brak było natomiast odpowiednika obecnego art. 55 k.c. Regulacja ta uznawana była za pionierską w tym czasie, gdyż jako jedyna dokładnie precyzowała, co wchodzi w skład przedsiębiorstwa w przypadku jego zbycia. Niewątpliwie także była ona legislacyjnym pierwowzorem dla odrębnej regulacji przedsiębiorstwa ujętego jednostkowo w wyżej wspomnianym przepisie obecnego Kodeksu cywilnego. 
</document>