<?xml version="1.0" encoding="UTF-8"?>
<document id="00103884">
Jednostki identyfikacyjne, między którymi mają być rozpoznawane relacje, są z góry oznaczone w tekście. Oznacza to, że etap <phrase id="484517">rozpoznawania relacji</phrase> musi być poprzedzony etapem <phrase id="484518">rozpoznawania jednostek</phrase>. Rozpoznawanie jednostek jest ostateczne i na poziomie rozpoznawania relacji nie jest w żaden sposób modyfikowane. Takie podejście z jednej strony upraszcza zadanie rozpoznawania relacji do problemu klasyfikacji par jednostek, a z drugiej uzależnia jakość rozpoznawania relacji od jakości narzędzia do rozpoznawania jednostek. W przypadku badań nad rozpoznawaniem relacji między <phrase id="484519">nazwami własnymi</phrase> <phrase id="484520">zbiory uczący</phrase> i testowy zostały ręcznie oznakowane jednostkami identyfikacyjnymi. W przypadku przetwarzania nowych tekstów etap rozpoznawania relacji jest poprzedzony auto matycznym rozpoznawaniem jednostek identyfikacyjnych przy pomocy narzędzia Liner2 (zob. rozdz.4). 

Między parą tych samych jednostek może zachodzić wiele relacji różnych kategorii. Na przykład Jan Nowak i Polska mogą być połączone relacjami: narodowość — Jan Nowak jest obywatelem Polski., pochodzenie — Jan Nowak urodził się w Polsce i położenie — Jan Nowak od 2 lat mieszka w Polsce. To założenie odpowiada scenariuszowi SIL (zob. sekcja 2.2.2). 

W kolejnych punktach tego rozdziału zostały przedstawione: wyniki bazowe rozpoznawania relacji z wykorzystaniem heurystyki i ręcznie skonstruowanych reguł (sekcja 5.2), wielowarstwowa reprezentacja zdania wykorzystująca różne poziomy analizy tekstu (sekcja 5.3), nadzorowana metoda konstrukcji reguł do rozpoznawania relacji wykorzystująca indukcyjne programowanie logiczne (sekcja 5.4) oraz metoda rozpoznawania relacji w oparciu o klasyfikatory wykorzystujące reguły jako cechy (sekcja 5.5). 

Z uwagi na to, że dla języka polskiego nie istnieją ogólnodostępne zbiory testowe oraz eksperymentalne wyniki, do których można by się odnieść, konieczne było wyznaczenie wyniku bazowego. Zostało to zrobione dla dwóch podejść: heurystyki znakującej relacje między wszystkimi nazwami własnymi zgodnie ze słownikiem podtypów (sekcja 5.2.1) oraz ręcznie skonstruowanych reguł (sekcja 5.2.2). W kolejnych podpunktach zostały szczegółowo omówione oba podejścia. 

Pierwszym punktem odniesienia dla automatycznego rozpoznawania relacji jest prosta heurystyka, zgodnie z którą zostają oznaczone wszystkie pary jednostek, których typy występują w słowniku podtypów relacji. Słownik ten zawiera wszystkie dopuszczalne kombinacje kategorii jednostek, między którymi mogą istnieć relacje semantyczne (pełna lista podtypów znajduje się w załączniku B). Pary jednostek muszą występować w obrębie jednego zdania. 
</document>