<?xml version="1.0" encoding="UTF-8"?>
<document id="00101522">
Natomiast aby <phrase id="428048">edukacja zawodowa</phrase> była rzeczywiście skuteczna i nowoczesna, potrzeba, jak niektórzy tu z państwa sceptycznie mówili, bardzo dużo czasu, to jest proces długofalowy. Powiem tak, podzielam w pełni opinię, że kształcenie ogólne we wszystkich szkołach kończących się maturą powinno być jednakowe, jeśli chodzi o standardy, i w sensie <phrase id="428050">przedmiotów rozszerzonych</phrase>, i uczenia rozumowania, właśnie pewnej elastyczności myślenia, itd. To jest nam szalenie potrzebne, jeśli chodzi o takie kompetencje na <phrase id="428051">rynku pracy</phrase>, bo ważne jest nie tylko <phrase id="428052">kształcenie zawodowe</phrase>, ale możliwość podjęcia studiów, itd. I przygotowany przez nas projekt zmian, ta korekta <phrase id="428054">podstawy programowej kształcenia ogólnego</phrase> już to uwzględnia, że we wszystkich szkołach kończących się maturą tak właśnie ma być, o czym pan poseł był uprzejmy mówić, że warto, żeby tak było. 

Kiedy na samym początku swojej pracy mówiłam, że przygotuję projekt podstawy programowej kształcenia ogólnego od przedszkola do matury i że daję sobie na to pół roku i że to będzie zrobione, to wszyscy mówili, że to jest niemożliwe, że to się nie da. Zresztą również mam wcześniejsze doświadczenie z pracy w różnych zespołach piszących podstawy programowe i wiem, że to było trudne, ale zawzięłam się i zrobiłam ten projekt w pół roku. On jest. I to samo powiedziałam na początku, że jeśli chodzi o kształcenie zawodowe, moja wiedza i doświadczenie – które, myślę, jednak mam z organizacji i takiej dobrej promocji kształcenia zawodowego, które miałam w mieście Gdańsku – mi mówią, że niestety w pół roku to się nie da. Powiedziałam sobie tak: daję sobie dwa lata, żeby powstał dobry projekt zmian, właśnie całościowy projekt pewnej wizji organizacyjno-programowej. 

Proszę państwa, kiedy pytają państwo o harmonogram, to właśnie to chciałam powtórzyć, że tak jak sobie dałam pół roku na podstawę programową kształcenia ogólnego, tak dałam sobie dwa lata na zamknięcie projektu kształcenia zawodowego. Mam nadzieję, że pewne konkrety – właśnie w efekcie prac zespołów eksperckich – będą już być może gotowe nawet przed końcem 2009 r. Na pewno nastąpi to w 2010 r., żebyśmy mieli jeszcze czas. 

Znowu jest tak, jak z podstawą programową kształcenia ogólnego. Jest zakończony projekt i mamy rok na przygotowanie dyrektorów szkół, nauczycieli na zaznajomienie się z tym wszystkim, na wdrażanie nowych rozwiązań. W szczególności będą również szkolenia związane z doradztwem zawodowym w gimnazjach. To chcemy zrobić w ciągu najbliższego roku. Jak zakończymy po dwóch latach pracy projekt dotyczący kształcenia zawodowego, znowu potrzeba będzie trochę czasu. Mam nadzieję, że może uda się to zrobić szybciej, ale i potrzeba będzie trochę czasu, właśnie na zaznajomienie z tym szkół, na wdrożenie pewnych zmian. 
</document>